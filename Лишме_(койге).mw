{{disambig}}
'''Лишме''' – [[Мокшень кой|мокшень койса]] культонь (сяда меле – иланди печкомань) ракшась, кона лямботь, тундать, шить символксоль. Аркеологиень материалхне няфнесазь, лишмось пяк кунара мокшэрзятнень эрямасоль. Айнемань мороса "Лишме ди сязяка" лишмось –  тарав (коричневай), акша пильге, конясонза тяште; мзярда лишмось тюри сязякать мархта Масторть лангса ломаттненди андыкс-симдикс араманкса, лишмось сонь сяськсы. Лишмоть печкольхть иланди нинге 15 сядокизоста (кода сёрмадсь Иосиф Барбаро). Лишмось пильгонзон, прянц сотнелезь пяльнятненди, конатнень пезфталезь модати, и шаволезь сонь налса

== Лишмонь някат ==
Лишмоть кедьста тиельхть лишмоть няка, конань путолезь вешф велеряйхнень ёткса вастс и озондольхть теенза. Теенза кандольхть келазень, уронь, соболень кедьт (тя сембось повфтаволь шуфта лангс). Лишмонь сивольть лангса ётафнельхть ила, а сяльде сонь сиволезь озксонь-илань тиихне. Кой-коста лишмоть някать кеподелезь шуфтть пряс эди озондольхть теенза кода Шкаенди. Тя лишмонь культсь ванфтовсь лама иласа-озксса Отяжелень районца (Эрзянь масторса). Лобаски эрзянь велеса лишмонь печкольхть поминкань шиня кулоф алятнень лемс. Илада меле лишмонь кедть кадолезь калмалангс, повфтамок сонь тумоти и тяда меле керсемок сонь лентанякс (сонь ванфтомонза), путолезь калмалангти. Мзярда мокшетне кундазь кристозшис, пингонь ётамок лишмось ашезь карма улема илань печкома ракшакс; лишмонь палть эзда афольхть ярхца и аньцек аф кунара меки кармасть (аф сембе) ярхцама.
Лишмонь някат, конатнень лангс озсельхть ават эли алят, тиендельхть пяк лама велень озксста: календарень, юронь – кундьянь (кой-кона велетнень эса тиендихть тяниге). Симбирень губерниеса озксста (Иняру ваймопожфть валгомац апостолхнень лангс) кристозшинь илать коряс кафта алят тиендсть пря (налхксть) лишмось (къргазост повфтальхть пайгоня, озафтольхть "лишмоть" лангс цёраня, ярхцальхть илань ярхцамбяльда – рястаф алда).

== Лишмонь культоц ==
Лишмонь культоц тяфта ина няеви кой-кона илань ётафтомаса, кепотьксонди, мзярда кандолезь юронь-кундьянь [[Штатол|штатолть]] аватне (синь "ардсть" байдекнень лангса, кода лишме лангса). Тиендсть ёмла кяскавнят, коза каяльхть сура, сотолезь кяскавнять лентаняса, кона тиендеволь кода лишмонь понда.

== Озкст ==
Фкя кяскавняти стальхть мазы котфста кафта шарнянят (тяфта няфтелезь аля лишмоть – айгорть). Мъзярда молельхть иля озондома вастти, кой-кона аватне тяфта ина "ардольхть ластя" ня байдекнень лангса и цяфальхть лишмокс. Иля аватне, конат кирдсть кядьсост адерляф лама тюсонь лентаняса ди пайгоняса шуфтонь лишмот, калтыизь синь кштимста. Лишмонь культсь лац няеви ърьвяямань-максомань иласавок. Симбирень губерниеса сире пингста, мъзярда ърьвяяма-максома иланди пидеф пярякатнень кандолезь кудста бохарям лангс, коса удость оттне, фкя авать къргас повфтальхть лишмонь нокта, конань мархта вятелезь сонь инголи (лишмоть символсь). Тяда башка авась, кода лишме цяфаль, ардоль пильгонь ёрязь. Отяжелень районца Эрзянь масторса тяниге, мзярда васьфтьсазь ърьвяяма-максома илань ломаттнень, конат сайхть оттнень мархта сёрматфтомда меле цёрать пяли, сире аватне, ластя байдекнень лангса (байдекне адерляфт лентаняса) лисендихть од ърьвянять каршес, синь васьфтемост.

== Лишмонь тусьфоц ==
Лишмонь тусьфть няфнелезь эрзятне Очижиста. Тя налхкомати-илати велеряйхне кочкальхть аля, конань ульсь акша тюсонь лишмоц, сонга ластя лишме лангса суваль вели Очижикс. Велеряйхне васьфтелезь сонь кшиса-салса, сяльде алясь лоткаль лишмоса эрь кудть ваксс и азоль эрь семьяти паронь сама, арьсель паваз. Тянь каршес сонь каванязь позада
Очижить песта лишмось ильхтелезь меки велепети и тя пингть ляцендсть ружьяса. Кода арьсесть эрзятне, Очижись сашенды ластя акша лишмось лангса. Тяда башка лишмонь тусьфоц, кона лувондоволь Ши лаца, путнезь тевс [[Масланця|Масланцяста]], [[Тройця (ила)|Тройцяста]], Од Кизоса. Сембоц азомок, тя илатнень-озкснень вельде ломаттне надиясть шарфтомс эсь ширезост перьфпяльть (Масторть) и анамс Шить эзда лямбе. Сяс, шять, кьрьвяснесть Од кизоста толмархт, штоба сяда лямбе улель кизось, пицельхть покаряв пачат, кона символизировандась Ши; Очижиста архнесть шурьхкя лопаса алхт, конат шарьхкодевольхть Шикс и эряфокс; ёмла келунятнень синдемасна – максомс ломаттненди и Масторти вий. [[Роштувань кудса |Роштувань кудса]] лишмось ульсь тага инь оцю иласа-озксса. Лишмонь карязть тиелезь тя илати казяма котфтста, прять – афкуксонь лишме пря лаца Лашмань райононь Рьба велеса (Мокша масторса) лишмонь прять тиендезь кула лишмонь пакарь пряста, конань тонголезь байдекти. Кельгомань од аватнень колендемасна лишмонь мархта няфневоль кода од шачема сембе Масторса. Тяфта ина Од Кизоста адерляф од стирть озафтолезь лишмоть лангс.
Тройцяста, мъзярда аватне озондольхть, лишмоть вастс кочксесть ава, конань щалезь-карялезь алякс. Штоба тянь сяда лац няфтемс (сон - тя лишмось), авать пряс путнельхть пандоз. "Лишмось" цяфаль, комотнель, кожяряль, колендель алятнень мархта. Тя озондома илась тяфтама колендема мархта фкя велеса Тройцяста ётафневоль ламоксть.
Тя пингти самс кой-кона велеса адерлякшнихть лишмокс тундать ильхтема иласта (лишмось – тунда лаца). Тундань илатнень эса лишмонь тусьфоц няфнесы аф аньцек шить, а сембе масторонь шачихнень ваймоснон, конат тя пингть (тунда) шачихть одукс.

== Сире арьсемат ==
Сокай-види ломаттненди тя лишмось лувондовсь аф аньцек кши лаца, но и сембокс, мезе путови-видеви Мастор лангс. Ванолезь, кода вятьсы эсь прянц лишме: кда кожяряй модать лангса, пърксни, зярьнефни ронгонц эса – пиземти. Кода арьсесть инголи лишмот сазат меки куду, эряви повфтамс маткати (пянакудть инголе) лишмонь пей мархта ёмла кяскавня. Лувондозь, лишмось пря пакарьсь ванфтолезень аф цебярьда мешнень, нешке переть (сяс путнелезь сонь нешкеперети). Ванолезь эди удомань оттнень: кда няят онцтот лишме – сярядемати, прамс лишмось лангста – шумбраши сай, кда лишме пори нокта – толти. лишмонь культсь илядсь и аватнень наряжамаснон эса – повфнельхть къргазост кшниста тиф лишмось

== Кяльвалсь ==
*Harva U. Die religiosen Vorstellungen der Mordwinen. Helsinki, 1952; 
*Маскаев А. Мордовская народная эпическая песня. Саранош, 1964; 
*Евсевьев М.Е. Кочкаф покамат. Т.5 Мокшень ървяямась. Саранош, 1966.
*[http://www.folklore.ee/rl/folkte/sugri/mordva/ersa/myto2/koi-8/sisu.html Девяткина Татю. Мокшэрзянь мифологиясь (кялень латцихне: Надейкина Татю, Венчакова Аню)]

{{керф}}

[[Категорие:Культурась]]
[[Категорие:Мокшень койхть]]
