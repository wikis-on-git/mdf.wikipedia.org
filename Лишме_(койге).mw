АЛАША, м., э. – сире эрямаса, верондомаса – культонь (сяда меле – иланди печкомань) жувата, кона символизировандась лямбе, тунда, ши. Археологиянь материалхне няфнесазь, што А. пяк кунара ульсь мокшэрзятнень эрямаса. Мифологическяй мороса "Алаша и сокол" А. – коричневай, акша пильге, конясонза тяште; мзярда А. тюри соколть мархта, штоба арамс Масторть лангса ломаттненди андыкс-симдикс, А. сонь сяськсы. А. печкольхть иланди нинге 15 векста (кода сёрмадсь И. Барбаро). А. пильгонзон, прянц сотнелезь пяльнятненди, конатнень пезфталезь модати, и шаволезь сонь налса.

А. кедьста тиельхть А.няка, конань путолезь вешф велеряйхнень ёткса вастс и озондольхть теенза. Теенза кандольхть келазень, уронь, соболень кедьт (тя сембось повфтаволь шуфта лангс). А. сивольть лангса ётафнельхть ила, а сяльде сонь сиволезь озксонь-илань тиихне. Кой-коста А. някать кеподелезь шуфтть пряс и озондольхть теенза кода шкаенди. Тя А. культсь ванфтовсь лама иласа-озксса. Атяшевскяй районца (Мордовияса) эрзянь Лобаски велеса А. печкольхть поминкань шиня кулоф алятнень лемс. Илада меле А. кедть кадолезь калмалангс, повфтамок сонь тумоти и тяда меле керсемок сонь лентанякс (штоба сонь ванфтомс), путолезь калмалангти. Мзярда мокшэрзятне примазь христианствать, пингонь ётамок А. ашезь карма улема илань печкома жуватакс; алашань палть эзда афольхть ярхца и аньцек аф кунара меки кармасть (но аф сембе) ярхцама.

А. чучелат, конатнень лангс озсельхть ават или алят, тиендельхть пяк лама велень озксста: календарнай, юронь – плямань (кой-кона велетнень эса тиендихть тяниге). Симбирскяй губернияса озксста (Святой духть валгомац апостолхнень лангс) христианскяй илать коряс кафта алят тиендсть пря (налхксть) А. (кргазост повфтальхть пайгоня, озафтольхть "алашать" лангс цёраня, ярхцальхть илань ярхцамбяльда – рястаф алда).

А. культоц тяфта жа няеви кой-кона илань ётафтомаса, кепотьксонди, мзярда кандолезь юронь-плямань штатолть (ванк: Штатол) аватне (синь "ардсть" байдекнень лангса, кода алаша лангса). Тиендсть ёмла кяскавнят, коза каяльхть сура, сотолезь кяскавнять лентаняса, кона тиендеволь кода алашань понда.

Фкя кяскавняти стальхть мазы котфста кафта шариконят (тяфта няфтелезь аля алашать – айгорть). Мзярда молельхть лия озондома вастти, кой-кона аватне тяфта жа "ардольхть ластя" ня байдекнень лангса и цяфальхть алашакс. Лия аватне, конат кирдсть кядьсост наряжаф лама тюсонь лентаняса и пайгоняса шуфтонь алашат, калтыизь синь кштимста. А. культсь лац няеви и рьвяямань-максомань иласа. Симбирскяй губернияса сире пингста, мзярда рьвяяма-максома иланди пидеф пярякатнень кандолезь кудста бохарям лангс, коса удость оттне, фкя авать кргас повфтальхть алашань нокта, конань мархта вятелезь сонь инголи (символи-зировандась алаша). Тяда башка авась, кода алаша, цяфаль, ардоль пильгонь ёрязь. Атяшевскяй районца Мордовияса тяниге, мзярда васьфтьсазь рьвяяма-максома илань ломаттнень, конат сайхть оттнень мархта сёрматфтомда меле цёрать пяли, сире аватне, ластя байдекнень лангса (байдекне наряжафт лентаняса) лисендихть од рьвянять каршес, штоба синь васьфтемс.

А. образть няфнелезь эрзятне Очижиста. Тя налхкомати-илати велеряйхне кочкальхть аля, конань ульсь акша тюсонь алашац, и сон ластя алаша лангса суваль вели Очижикс. Велеряйхне васьфтелезь сонь кшиса-салса, сяльде алясь лоткаль алашаса эрь кудть ваксс и азоль эрь семьяти паронь сама, арьсель паваз. Тянь каршес сонь каванязь позада.

Очижить песта А. прважалезь меки велепети и тя пингть ляцендсть ружьяса. Кода арьсесть эрзятне, Очижись сашенды ластя акша А. лангса. Тяда башка А. образонц, кона лувондоволь Ши лаца, путнезь тевс Масланцяста, Тройцяста, Од кизоста. Сембоц азомок, тя илатнень-озкснень вельде ломаттне надиясть шарфтомс эсь ширезост перьфпяльть (Мирть-Масторть) и анамс Шить эзда лямбе. Сяс, шять, крьвяснесть Од кизоста толмархт, штоба сяда лямбе улель кизось, пицельхть покаряв пачат, кона символизировандась Ши; Очижиста архнесть шурьхкя лопаса алхт, конат шарьхкодевольхть Шикс и эряфокс; ёмла келунятнень синдемасна – максомс ломаттненди и Масторти вий. Роштувань кудса (ванк: Кштимань куд) А. ульсь тожа инь оцю иласа-озксса. Алашань карязть тиелезь тя илати казяма котфтста, прять – афкуксонь алаша пря лаца. Ковылкинскяй райононь Рыбкина велеса (Мордовияса) алашань прять тиендезь кула алашань пакарь пряста, конань тонголезь байдекти. Кельгомань од аватнень колендемасна А. мархта няфневоль кода од шачема сембе Масторса. Тяфта жа Од кизоста наряжаф од стирть озафтолезь А. лангс.

Тройцяста, мзярда аватне озондольхть, А. вастс кочксесть ава, конань щалезь-карялезь алякс. Штоба тянь сяда лац няфтемс (што тя А.), авать пряс путнельхть пандоз. "Алашась" цяфаль, комотнель, кожяряль, колендель алятнень мархта. Тя озондома илась тяфтама колендема мархта фкя велеса Тройцяста ётафневоль ламоксть.

Тя пингти самс кой-кона велеса наряжакшнихть алашакс тундать прважама иласта (А. – тунда лаца). Тундань илатнень эса А. образоц няфнесы аф аньцек шить, но и сембе масторонь шачихнень ваймоснон, конат тя пингть (тунда) шачихть одукс.

Сокай-види ломаттненди тя А. лувондовсь аф аньцек кши лаца, но и сембокс, мезе путови-видеви Мастор лангс. Ванолезь, кода вятьсы эсь прянц А.: кда кожяряй модать лангса, прксни, зярьнефни ронгонц эса – пиземти. Кода арьсесть инголи, штоба А. сальхть меки куду, эряви повфтамс маткати (пянакудть инголе) алашань пей мархта ёмла кяскавня. Лувондозь, што А. пря пакарьсь ванфтолезень аф цебярьда мешнень, нешке переть (сяс путнелезь сонь нешкеперети). Ванолезь и удомань оттнень: кда няят онцтот А. – сярядемати, прамс А. лангста – шумбраши сай, кда А. пори нокта – пожарти. А. культсь илядсь и аватнень наряжамаснон эса – повфнельхть кргазост кшниста тиф А.

Лит.: Harva U. Die religiosen Vorstellungen der Mordwinen. Helsinki, 1952; Маскаев А.И. Мордовская народная эпическая песня. Саранск, 1964; Евсевьев М.Е. Избр. тр. Т.5 Мордовская свадьба. Саранск, 1966.
Девяткина Т.П. Мифология мордвы. Энциклопедия.3-е изд. - Саранск, 2007. Кялень латцихне: Татьяна Надейкина, Анна Венчакова. http://www.folklore.ee/rl/folkte/sugri/mordva/ersa/myto2/koi-8/sisu.html
