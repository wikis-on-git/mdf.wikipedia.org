'''Аввакум''' (Петрович; 1620 или 1621, Нижегородскяй губерниянь Нижегородскяй уездонь Григорово велесь — 1.4.1682, Пустозёрск ошсь), протопоп, ащесь сире койса озонкшнемать, старообрядчествать инкса. Писатель. Л.Н. Толстоень и Д.С. Лихачёвонь арьсемаса, Аввакум — мордвин. Шачсь священниконь семьяса. Курок илядсь аляфтома. Ёмланястокиге лама покодсь. Якась Макарьев-Желтоводскяй монастыри, морафнезень тостонь библиотекань книгатнень. Служась дьяконкс шабрань Лопатицы велеса, тоса жа ётафтфоль священниконь санц. 1646 — 47 кизотнень Москуса сувась «благочестиянь ванфтыень» кружоку. Тяса сонь приметазь церькавонь содаф ломаттне Иван Неронов и Стефан Вонифатьев (Внифантьев). Аввакум кудъётконь эряфсовок вятезе прянц шкаень кулхцонды ломанькс, ашезень колее церькавонь правилатнень. Мзярошка пинге ульсь протопопокс Юрьевец ошеа. 1657 кизоста сявомок Москуса вятсь тюрема патриархть [[Никон |Никононь]] реформанзон каршес. Аввакумонь верати тонафтомац канононь ширде педа - пес апак аделак. Сон лама эрьгя путсь сянкса, штоба ванфтомс озондомань сире койхнень. Мольсь каршек колма сурса озонкшнемати, церькавонь морафтоматненди, книгатнень од греконь кяльть коряс петнемаснонды. 1653 кизоня семьянек паньфоль Тобольскяи. Тосонга еялдозень «Никононь тевнянзон». Тага пачфтсть лангозонза. Прважалексолезь Якутскяи, но кучезь Забайкальяв моли экспедициять мархта. Пачкодсь Шилка и Амур ляйхненди, сятнень ётксоль, кит путозь васенце кевть Нерчинск ошть строяманцты. 1664 кизоня оцязорсь Алексей Михайлович тердезе Москуву, эрявсть мрендафтомс официальнай церькавсь и церькавть эзда явихне, раскольникне. Аввакум маштсь корхтама, сон пяк цебярь проповедниколь. Лездоманкса тейнза надияфнесть козяши и церькавонь оцю чин. Ашезь каляцяв, изь пота валстонза. Стаки ащесь сире койса озонкшнемать инкса. Сонь ширенц кирдезь ламоц козя баярхне. 1664 кизонь августста паньфоль Архангельскяй краень Мезень вели. Вятсь службат церькавса. 1666 кизоня тага ускозь Москуву, кошярязь ётамс од койхненди. И тага ашезь синдев. Азонкшнезе эсь видешинц Родион Стрешневонь и Симеон Полоцкяень каршес корхтамста. 1666 кизонь майста валхтфоль священниконь санцта, тейнза азфоль анафема. 1667 кизоня прважафоль Пустозёрскяи (Печора ляйть прама видесонза). Муворгофневсь Соловецкяй и Разинскяй восстаниятнень кеподемаса. Ня восстаниятнень тапамда меле, мзярда еявфоль пяк лама ломанень вайме, тернезень кулхцондыензон «кяшеса вадендемс» оцязоронь лазкенень. 1670 кизоста сявомок кирдевсь модань вельхтяф ямаса (4 кв. м). Тяса сон и сёрмадозень эсь тяштьксонзон: «Азондомань книгать...» (1669 — 75), «Толкавамань книгать» (1673 — 76), «Муворгофнемань книгать». Аввакумонь литературнай тяштьксонзон ёткса 80 сочинения, тяконь лувксса сёрманза. «Протопопть Аввакумонь эряфоц» лувондови ушетксокс рузонь светскяй литературати. Аввакум и нинге ширенц колма кирдиенза плхтафтольхть «оцязоронь кудть сюдоманкса».

==== Кяльвалсь ====
Энциклопедия «Мордвась» Саранск, 2006 к. 449 л.

[[bg:Авакум Петрович]]
[[de:Awwakum]]
[[en:Avvakum]]
[[es:Avvakum]]
[[fi:Avvakum]]
[[fr:Avvakoum]]
[[hu:Avvakum protopópa]]
[[it:Avvakum]]
[[ja:アヴァクーム]]
[[lt:Avakumas]]
[[nl:Avvakoem Petrov]]
[[pl:Awwakum Pietrow]]
[[ro:Avvakum]]
[[ru:Аввакум Петров]]
[[sl:Avakum Petrov]]
[[sv:Avvakum]]
[[uk:Аввакум Петрович]]
