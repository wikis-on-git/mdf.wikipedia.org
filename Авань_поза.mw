АВАНЬ ПОЗА, м. – сире ила, кона ётафневоль видемда инголе азорава ваныхнень (Шкайть лездыензон) лемс (штоба синь ванфтомс мяльснон, ляпофтомс седиснон и арьсельхть тяда меле пара ломаттненди). Эрь кизоня велеряйхне кочкальхть (путольхть) азорава, конань кудса сяльде тиельхть илань поза. Пяденцяста ётафтольхть пазмора, коса эняльдельхть сембе Шкаень лездыхненди-азораватненди, ваныхненди шумбрашинкса, цебярь шачема-касоманкса (паксянь и перень). Ёткшиста иланди печкольхть уча, тиельхть илань ярхцама шабатненди. Ярхцамда меле синь каванялезь (симделезь) позада. Недляшиста тиелезь "Авань поза" илать. Велень кочкаф азоравась терделезень сембе велеряйхнень илати (эрь кудста теенза максольхть ал). Илада инголе тага лувольхть пазмора и озондольхть. Кда кудса ульсь од рьвяня, теенза эряволь сюконямс сире велеряйхненди, конат, сюконямда меле бславалезь рьвянять цебярь эрямас. Авань поза илада меле поздна илять илань кядьгонятнень максолезь ся кудть азораванцты, коса сай кизоть тиельхть ила. Кой-кона Ковылкинскяй райононь велетнень эса (Мордовияса) Авань поза илась ётафневи тяниге.

Лит.: Harva U. Die religiosen Vorstellungen der Mordwinen. Helsinki, 1952. N106-108; Евсевьев М.Е. Избр. тр. Т.5 Мордовская свадьба. Саранск, 1966.
Девяткина Т.П. Мифология мордвы. Энциклопедия.3-е изд. - Саранск, 2007.  Кялень латцихне: Татьяна Надейкина, Анна Венчакова

[[Category:Культурсь|А]]
[[Category:Койгсь (религие)|А]]
[[Category:Мокшень койсь|А]]
[[Category:Мокшень озкст|А]]
