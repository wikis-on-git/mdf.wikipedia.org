'''Зирняйрясь Баба''' эли '''Шякя Баба''' сире содай бабась, пяк содавикс эди сидеста васьфневи мокшень ёфкснень эса, конатнень юрсна молихть айнематненди.

Зирняйрясь Баба няфневи пяк аф цебярьста, оцю пейса эди кувака кядьса; оцю потя мархта, стака якафса. Сонь самац марявсь кулдор-калдор вайгяльса, кона марявсь калада крандаз лаца, мзярда моли лоткнень-латкнень ланга. Зирняйрясь Бабань лишмоц – шоварсь, локшец – петькольсь, нокта вядьмонза – катонь сюлотне. Сонь улихть кемонь стиренза, конатнень макссесыне ърьвакс аф сембе лацонь шачф цёратненди.

Эряй Зирняйрясь Бабась ломаттнень эзда ичкозе вирть кучкаса пялес калада кудняса, кона ащи лафчеста, кода рузонь ёфксса, саразонь пильге лангса, но аф шаронды, кемоста пезф модати. Зирняйрясь Баба сидеста ащи озада куд инголе ужеса, ацам или пянакуд лангса; пряц ащи куд ингольдень ужеса, потянза лапотьфт олга лангс эли "сонць кудшка, пряц калдазшка, фкя пильгоц пянакуд лангса, омбоцесь – пянакуд инголе". Васьфтемстонза сонь эряволь лемдемс бабанякс эди мярьгомс: "Сюк" (сюконян) вал. Кда аф азат тяфтама вал – сязенттянза, нильхтянза. Кудозонза пови ломаттнень Зирняйрясь Бабась кошардсыне тевонь тиема. Фкя ёфкснень эса Зирняйрясь Бабась лисенди эсь эряма вастстонза пяк шуроста, мъзярда аньцек пани жертванц мельге; омбонцнень – сашенды аньцек веть эсь куднязонза, а шобдава тага меки туй вири. Кудсонза мархтонза эряй ласкась. Шуфтсь, кона ащи Зирняйрясь Бабать кудонц ваксса ащи перяфксокс ломанти, конань мельге панци Зирняйрясь Бабась. Шуфтсь пикссы ласькить, перясы сонь кинц.

Мзярда Зирняйрясь Бабась ёфксса няфневи кяжи, ломанень сивикс, сон сидеста аф пяк шарьхкоди. Эсь прянц вастс стирьшабась путы Зирняйрясь Баба ваксс поювонь мокорьня эди Зирняйрясь Баба сивомок сонь арьси сивозе стирнять. Зирняйрясь Бабась ёрай путомс стирнятьке цёранятьке кайме лангс, тонгомс пянакуду, рястамс, сивомс. Шабатне пряснон вятьсазь сяда ёжуста: синь озафтсазь Зирняйрясь Бабать сонцень пянакуду.

Понданц эди сембе Зирняйрясь Бабать паршинц эса ули йофксонь эсь лацонь вий кона ванфтови нъльне снярда мзярда сон кулы. Кепотьксонди Зирняйрясь Бабать ваенц эса ули кода ломаттнень шарфтомс (конат сонь варчсезь) сявакс или учакс; щамонза – сявакс, траксокс, букакс эди иля ракшакс. Меки арамс ломанькс улель кода аньцек тиемок кой-кодама эсь лацонь мярьгомат (кепотьксонди, печкомок траксть, эрявихть ванфтомс сонь сюронзон).

Зирняйрясь Бабась аф сембе пингть няфневи кода кальдяв няйфсь и ломанень ярхцай. Сон лезды, цебярь валонь максы эди ингольдень азы; лезды цёратненди конатнень ульсь кальдяв тевсна эди тядяфтома-аляфтома шабатненди. Сонь кядьстонза цёранясь сяви йофксонь сюре киренкс – кинь сюре, кона няфтелезе виде кить; цебяренкса пандоль цебярьса. Тяфтама сюжетса Зирняйрясь Бабась няфневи аф кальдявкс. Пондоц Зирняйрясь Бабась пакарю, эряй бабанясь вирень кудняса, корхтай паронь арьсезь.

Тяниень пингть Зирняйрясь Бабать лемонц азондсазь снярда, мзярда ёрайхть кориндамс сире кяжи аватнень.

== Кяльвалсь ==
* Маскаев А.И. Мордовская народная сказка (Мокшень эди эрзянь йофкссь). Саран Ош, 1974 к.

[[Категорие:Кяльвалсь|З]]
[[Категорие:Айнематне|З]]
