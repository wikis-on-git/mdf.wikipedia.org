АВИНАВА, м., э. – Авинть азоравац-ваныец аф цебярьда. Кода инголи арьсесть сембе мокшэрзятне, этнографическяй группатне – терюхаттне, каратайхне, шокшетне, эрь авинца ульсь сонцень Шкай лаца ваныец. Лотксь, конань потмоса эжделезь авинть, лувондоволь А. эряма вастокс и сяс тоса тиендельхть иланди печкома (печкольхть атёкш). Печкома вастокс арсельхть и авинть стропиланза. А. эрь кизоня фкя пингть (ванк: Авин озкс) тиендельхть озкс (озондома ила). Якстерь атякшсь, конань печколезь тя илати, няфнель соткс толть мархта (штоба афольхть пала сёронь, суронь пулфне). Илать коряс, озксть песта кевoрялезь кияксть ланга и ёрялезь вяри шава позань кружкатнень, арьсемок сянь колга, штоба сёра прясь касоль оцюста тя и сай кизотнень. Кода арьсесть, Авинавась маштоль ломанти тиемс кальдяв, кда сонь кяжияфтолезь или кяжияфтольхть кодамовок ломань. Мифнень коряс, авась, кона ашезе кулхцонда эсь тядянц-алянц эняльдемаснон, ульсь пондаф авинца (пондазе Авинавась). Мзярда пяк сярядельхть, эрзятне якасть авинть лангс пялевеста. Тоса синь эняльдельхть Авинавати, штоба сон лездоль сярядемста пчкамс.

Лит.: Смирнов И.Н. Мордва. Казань, 1895; Шахматов А.А. Мордовский этнографический сборник. СПб., 1910.
