'''Ауновский Владимир Александрович (1835 – 1875)'''

1862 кизоня «Пензань губернскяй ведомостть» газетась печатлась статья, кона лемтьфоль «Мещерать нюрьхкяня этнографическяй очеркоц»; мзярошка кизода меле «Симбирскяй губерниянь памятнай книжкаса» печатлафоль «Мордвать-мокшетнень этнографическяй очерксна» работась<ref>См.: Ауновский В. А. Краткий этнографический очерк Мещеры // Пенз. губ. ведомости. — 1862. № 24 — 28; Сонь жа. Этнографический очерк мордвы-мокши // Памятная книжка Симбирской губернии на 1869 г. — Симбирск, 1869.-С. 85 - 108.</ref>. Синь сёрмадозень В.А. Ауновский — педагогсь, этнографсь, публицистсь, аф фкя губерниянь статистическяй комитетонь членць. Сон азондсь мордвать культуранц, эряфонц, коензон колга.

Тя учёнайсь васенда аделазе Петербургскяй главнай педагогическяй институтть физико-математическяй  факультетонц, а 1858 кизоня сон сявфоль Пензенскяй дворянскяй институту. Тяса и ушедсь сонь творческяй тевоц. 1862 кизоти самс сон покодсь естественнай наукань учителькс, тя пингть ни В.А. Ауновский кармась шарфнема мяль мордовскяй народть эряфонцты, культуранцты, коензонды. Ауновский пяк вяри путнезе эсь лацонь мордовскяй культурать, пара валса фалу сёрмадсь сонь колганза.

«Мещерать нюрьхкяня этнографическяй очеркоц» статьяса публицистсь шарфни мяль мордовскяй народть ваймонь козяшинц лангс, азонды мялезонза туф мордовскяй моротнень колга. В.А. Ауновскяень валонзон коряс, тялонь кувака иляттнень пингста мокшэрзятне сашендсть пуромкшнема куду. Аватне и стирьхне кштирдсть, цёратне морсесть балапайкаса и гармоняса, ваймама ёткть кштишендсть. Оцю праздникнень пингста лама ломаньда лисендсь ульцяв, кулевсть морот, ламотне кштишендсть<ref>См.: Ауновский В. А. Краткий этнографический очерк Мещеры // Пенз. губ. ведомости. — 1862. — № 24. </ref>.

Мордвать колга васенце работанц В.А. Ауновский лемдезе Мещерань очеркокс. Тянь эзда няеви, што исследовательсь лувондозе мордвать и мещерать фкя мала плямакс, синь и эрясть фкя-фкянь эзда аф ичкозе Мокша и Ока ляйнень малава.

Пензаста В.А. Ауновский ётафтфоль Нижняй Новгороду, тяда меле служась инспекторкс Симбирскяй гимназияса, тяка пингть сон вятсь тефт Симбирскяй статистическяй комитетса, ульсь редакторкс «Симбирскяй сборникти». Тя сборникть нолнезе статистическяй комитетсь. Тя сборникса Ауновский печатлась статья «Симбирскяй губернияса инородческяй велетне». XIX веконь 70-це кизотнень колга сёрмадомста публицистсь тяштсь, што «тянивок улихть семьят, коса эряй 20 и сяда лама ломань, эряйхть марса, фкя-фкянь мархта ладязь, фкя пирьфса синь мзярошка кудсна, сембе кулхцондыхть сире атять эса»<ref>Ауновский В. А. Инородческие населенные места Симбирской губернии // Симбирский сборник. — Симбирск, 1870.-Т. 2.-С. 154.</ref>.

В.А. Ауновский тонафнезе аф аньцек этнографиять, мушендсь пинге археологиятивок. «1869 кизонь Симбирскяй губерниянь памятнай книжкаса» учёнайсь азондсь Краснослободскяй уездонь Рыбкина велеть маластонь кунардонь калмотнень колга<ref>См.: Ауновский В. А. Описание могильника близ с. Рыбкина Краснослободского уезда // Памятная книжка Симбирской губернии на 1869 г. — Симбирск, 1868. — С. 91 — 94.</ref>.

«Мордвать-мокшетнень этнографическяй очеркснонды» материапть, минь арьсемасонок, Ауновскяй кочксезе Пензенскяй губерниянь Красносло¬бодскяй и Наровчатскяй уезттнень эса. Шувонтф васттнень коряс сон сёрмадсь, кодаптольхть кунардонь пингть мокшэрзятнень эряма вастсна, кодаптольхть кядьгонясна, мезьса синь арапасть пря врагть эзда. Ауновский сась мяльс, што кунардонь пингть тяса эрясть таза, вии ломатть, синь маштсть видема, сокама, лия тевонь вятема.

В. Ауновский, кода и ламоц лия исследовательхне, пара валса корхтась мордвать ёненц, шарьхкодемошинц колга. «...Природась макссь мордвати вии ёнь, ня ломаттнень пяк цебярь мялямсна», — сёрмадсь сон эсь статьясонза<ref>Ауновский В. А. Этнографический очерк мордвы- мокши. — С. 87.</ref>.

Авторсь пачфни, што мокшэрзятне лиянь лангс ашесть врьгятне, маштсть ладяма шабраснон мархта, синь ширесост пяк цебярьхть модатне, лама вирьда, ули коса кунцемс калхт и стак тов. Но мокшетнень лангс сидеста врьгятнесть, северо-запад ширде — русне, юго-восток ширде татархне. «Мокшетне, — сёрмадсь этнографсь, — кода маштсть араласть эсь пряснон, и аньцек ни эста, мзярда лангозост врьгятида пяк ламоль, мзярошка пингс макссесть пря, паннесть дацькя сёроса, питни кедняса, медьса, а меле синь тага кярьмотькшнесть эсь тонатф тевснонды»<ref>Тоса жа. — С. 86. </ref>.

Публицистсь-этнографсь пачфни, што морд¬вать лама кунардонь пингонь обряттонза, койдонза, приметадонза. Вов сон азонды оде шачиенди лемонь максомать колга. Тя илать пингста пуромкшнесь сембе родсь-плямась, сашендсть кши-сал мархта, озондомда меле кудазоравась синнекшнезе обрядовай озксонь калацять печфкянь и явонкшнезе пуромфненди. Ауновскяень валонзон коряс, мокшетне пяк ванфтозь семьяснон, ашесть явонда. Шнамань валса исследовательсь корхтай стирьхнень колга, синь лац прянь вятемаснон колга.

В.А. Ауновский мяляфтовиста азонкшнесыне капмамань и поминандамань койхнень. Вов кода сон сёрмады мокшень поминкатнень колга: «мзярс кудса моли пидемась-панемась, кулофть раднянзон эзда фкясь тушенды калмолангс, сон кочкаф кулофть вастс. Явафтозь куттнень и сембе кармасть пуромома поминкань куду, сембе мархтост кандыхть ярхцамбяль и симомбяль. Калмафть кудса явсихть, пара валса лятфнесазь сонь лемонц, цебярь тевонзон, тяда меле калмафть цёрац эняльди сембе пуромфненди молемс марса калмолангс, и тердемс калмафть куду.

Раднятне марстонь келеса молихть калмолангс. Явсихть калмомарть вельхксса, тердихть маладомс тейст сянь, кинь инкса явсихть. Тя пингть инголи туф ломанць малады тейст, сонь лангозонза щафнесазь калмафть куду лятф щамонзон и кядьбеда вятьсазь вели»<ref>Тоса жа. — С. 94. </ref>.

Мордвать и руснень аф кржа марстонь койсна, праздниксна. В.А. Ауновский сёрмады, што мок¬шетнень тяда башка улихть синцень озкссна. Сонь валсонза 15 сентябрьста сёронь урядамда меле мокшетнень ётафневсь «Озим-пурянь» иласна. «Пицихть копшат, пярякат, пуре (пуренди рамайхть 4 путт медь, рамасазь марстонь келеса), рястайхть мацихть и священникть мархта молихть пакеяв. Тоса эсь содаф шуфтснон ала путнесазь пуре мархта боцькять, крьвяснихть штатолхт. Мзярда священниксь бславасы марстонь симомбяльть, боцькаста пуреть явондсазь. Каннихть илас эрь сайти пяшкее кеченя, а лядыкс озонтф пуреть явондсазь кудга»<ref>Тоса жа. -С. 96 -97</ref>.

Этнографсь шарфнесь мяль мокшетнень кяльснонды. Сон видеста корхтась, што мокшетнень ёткса рузыямась моли, но тя народсь сембе сяка ванфнесы эсь кяленц. Сон пачфни, што мокшаватне рузке корхтайхть сяда кальдявста, алятне сяда лац. Ауновский печатлась мокшень народнай ниле морот. Максфоль рузонь кяльс ётафтф текстське.

Минь арьсемасонок, В.А. Ауновский содазе мокшень кяльть. Сонь публикациянзон эса васьфневихть мокшень валхт. «Мордвать-мокшетнень этнографическяй очерксна» статьять песа моли «мордвань-мокшень нюрьхкяня валкссь марса мордвань-эрзянь валксть мархта». Тя разделса печатлаф 172 существительнай, 10 прилагательнайхть, 11 местоимения, 25 глагол, 8 наречият, 14 числительнай и мзярошка предлог и союз. Тя сембось корхтай сянь колга, што Ауновский тонафнезе мокшетнень эряфснон, культураснон, кяльснон аф книгас коре, а синцень мархтост васетькшнемста. Семботь коряс няеви, сон ульсь аф фкя мокшень велеса.

1870 кизонь май ковста В.А. Ауновский ульсь губернскяй статистическяй комитетонь секретарень Всероссийскяй съездса, кона ётась Петербургса. Сон кочксевсь делегатокс Международнай

статистическяй пуромксу. Сон лездсь кафта учительскяй семинариянь панжемаса, фкясь панчфоль 1872 кизоня Симбирскяй губерниянь Порецкяй велеса, а омбоцеть панжезь 1874 кизоня Псковса. Тоза сон ётафтфоль директоркс. Тя вастса Ауновский работась 1875 кизонь 25 февральти. 26 февральста учёнайсь-этнографсь кулось, тейнза мольсь сембоц 40 кизось. Мордовскяй исследовательсь И.С. Фёдоров мзярошка пинге тяда инголе сёрмадсь, што В.А. Ауновский, ужяленди, юкстаф, «а сон лама тись мокшэрзятнень культураснон, койснон, историяснон тонафнемаса»<ref>Федоров И. С. Этнограф Ауновский и его деятельность среди мордвы //Лит. Мордовия. — 1955. — № 10. — С. 228.</ref>. В.А. Ауновский, кода и лия ламоц рузонь учёнайхне, вяри путнезе лия народонь культурать эсь лацонь ширенц.


== Лятфтамат ==
{{лятфтамат}}

{{керф}}



==== Кяльвалсь ====
Энциклопедия «Мордвась» Саранск, 2006 к. 548-550 лл.
