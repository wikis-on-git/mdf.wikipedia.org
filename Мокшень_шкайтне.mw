Мокшень Шкай и шкайнятне.

Афкукс стак корхтайхть, бта апак кстиндак мокшетне ульсть идолопоклонникт. Вестевок ашельхть мокшетнень аф шуфтста тиф, аф кагодса тяшнеф шкайнясна. Виде корхтамс, ульсть синь шкаень вантф шуфтсна, конатнень ала макссесть казнет шкайнятненди, но вестевок ашезь лувонда ня шуфттнень шкайнякс. Видекс, мокшетне пингста пингс озондсть шити и ковти, но лувондозь синь шкаень тифокс.

Синь ульсь аньцек фке инь вердень, няеви и аф няеви масторхнень азорса, конань лемоцоль - Шкай.

Вага кодамкс лувондозь мокшетне Шкайть: сонь ашезь уле аф ушетксоц, аф пец; сонь изь няе аф ломаттне, аф сембе лия шкайнятне, конат сонь кулхцондозь; сон эряй менельса, а кода сон эряй, сянь киевок аф содасы; сон ванфтсы масторть; и модась, и менельсь, и менелень валдоптытне (шись и ковсь), и шкайнятне (цебярь пара ваймотне), и ломаттне, и жувататне, и инь кяжи ваймотне - сембе эздонза кирдихть ушетксснон; сон няеви и аф няеви масторть тиецоль, ванфтсь семботь мельге лия шкайнятнень лезксснон вельде.

Мокшетнень ёткса лувондовсь, бта Шкайсь, инь вердень азорсь, васенцекс тиезе эстейнза лездыкс Шяйтанть, но Шяйтансь врьгятсь эсь тиенц каршес и сянкса паньфоль Шкайть менель вельхкссонь кудстонза. Снярда Шкайсь тись сянь вастс тись од шкайня, конань лемдезе Солтанокс (Солтан, Солтан-Керямять, Мастор-Кирди) конац ванфтозе масторть няевить, аф менельть, аф ломань сельмонди аф няеви масторть. Солтан - мокшетнень шкайняснон ёткса ськамонза аля, сембе лия шкайнятне ульсть ават. Азоравась (верьце шкайнясь) - ванць эряфть, шабань шачемать и жуватань, тишень касомать мельге. Сон и Солтанць сембоса фкат, сяс мес тифт сонцень Шкайть вельде. Солтанть и Азоравать эзда тиевсть шкайнятне: Юртазоравась - куд вакссонь, перень шкайнясь, Кудазоравась - кудть и кудонь жувататнень шкайнясна, Банязоравась - банянь шкайнясь, Авыназоравась - овинонь шкайнясь, Паксязоравась - паксянь и лугань шкайнясь, Вирьазоравась - вирень шкайнясь, Ведьазоравась - ляйхнень шкайнясна. Тяфтама шкайняда ламоль: эрь кудть ули эсь Кудазоравац, эрь паксять эсь Паксязоравац и меле тянь лаца. 

Севф и ётафтф П.И Мельниковть "Очерки мордвы" книгастонза.
