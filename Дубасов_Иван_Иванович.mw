'''Дубасов Иван Иванович (1843 – 1913)'''

И.И. Дубасов — историколь, этнографоль, археологоль, фольклористоль, статистиколь. Сон тонафнезе Тамбовскяй аймакть кунардонь шинц. Историческяй наукати содафт сонь «Тамбовскяй крайть историянц очерконза», синь нолявсть котоксть11.

Сон содаф публицистоль, статьянза лама кизот лисендсть «Тамбовскяй губернскяй ведомосттнень» эса, лия изданиятнень эса. 1880— 1900 кизотнень Дубасов сёрмадсь 150 лама историко-краеведческяй статья, тяда башка сон содаф педагоголь, общественнай деятелель. 80 — 90-це кизотнень сон Тамбовонь Екатерининскяй учительскяй институтонь директороль, а 1890 кизоста сявомок Курск ошень народнай училищань директороль. 1892 кизоня сембе тевонзон инкса тейнза максфоль действительнай статскяй советниконь чин.

Историксь-краеведсь тись лама цебярь тевда, но сонь творческяй, научнай наследияц тонафнефт аф сатомшка пяк. Сась пинге сяда лама азомс тя ёню ломанть колга.

Иван Дубасовонь идькс пингоц ётась эстонь Тамбовскяй губерниянь Спасскяй уездонь Каргаша мокшень велеса (тяни Мордовия Республикань Зубово-Полянскяй районць). Цёраняти ашель 4 кизотка, мзярда халерать эзда кулось аляц-священниксь, а кафта недяляда меле палсь кудсна и сембе паршисна. Семьяти ашель мезе лангс эрямс. «Мон эста нинге пяк ёмлапень, — лятфнесь Иван Иванович, — аф семботь шарьхкотькшнине, мезе лиссь, но лац мяляфтса, кода урокоткшнесь тядязе, кода авардсть сазорне, и монга авардень мархтост...»12. Ваняти 7 кизотольхть, мзярда сонь максозе тядяц тонафнемс дьяконти, цёранять тонафнезь азбукати, часословти, псалтырти. Тонафнеманц инкса дьяконти пандсть 11 цапковай. Тонафты дьяконть койса, эряви сяда кайгиста морафтомс, кле, тянь эса сембе педагогикась. Идькс пингоц сай пингонь учёнайть стакаль, мялец цютькада петневсь, мзярда мянендсь Вад ляйть трвас калонь кунцема.

50-це кизотнень ушетксста Ваня Дубасов максфоль Тамбовскяй духовнай училищав, коса сон тонафнесь 6 кизот. Иван Иванович меле лятфнесь, што духовнай училищаса синь пикссекшнезь илиса, ня илихнень инголи лопафнезь салу ведьса, лияста учительсь розгаса пикссемать полафнезе плманжа лангса ащемакс. Латинскяй кялень и катехизисонь учительсь А.К. Любвин тиендсь тяфта: «терди 2 — 3 ученик и кошардсыне ётафтомс рузоннеста латинскяй кяльти и мекпот, мярьктяма, учениксь эльбядсь, эльбядсь омбоцеське, колмоцеське. А.К. киндивок ашезь лезне, а эстокиге кучсезень ученикнень розгаса пикссема, пикссемда меле тага кизеф- незень, и шабатне тага эльбятькшнесть, и тага синь пикссезь...»13.

Кота кизоста Дубасов тонадсь морафтома, тяштема, кой-конашкада содазе катехизисть, мяляфтсь мзярошка латинскяй и греческяй вал. Географиять, арифметикать духовнай школань аделайхне ашезь сода. Дубасов лама морафнесь, сонь мялезонза пяк туфтольхть художественнай произведениятне и историческяй тяштьксне.

Духовнай училищать аделамда меле Иван Дубасов примафоль Тамбовонь духовнай семинарияв. Семинариянь эряфсь кой-конашкада стамоль жа, кода и училищаса, но тонафнихне лувондозь ни «Отечественные записки» журнапть, морафнезь Гоголень, Пушкинонь, Гончаровонь, Тургеневонь и лия писательхнень. Семинарияса тонафнемста Дубасов кармась сёрматкшнема. Тяса нолневсь «Семинарский листок» рукописнай журнал, редакторкс путфоль Иван Дубасов. Материалхнень эса азонкшневсь семинариянь аф тёждя эряфть колга, и начальствась журналть курок сёлгозе.

Семинаристтне тонафнесть риторикать, историять, математикать, латинскяй кяльть, велень хозяйствать, философиять, физикать, медицинать. Мекольце семинарскяй классь — богословскяель.
1863 кизоня 20 кизоса Иван Дубасовсь кучфоль Киево-Печёрскяй лаврань духовнай академияв. Сонь аделамдонза меле сай пингонь публицистсь-краеведсь мрдась Тамбову, покодсь Тамбовскяй учительскяй семинарияса, меле путфоль семинариянь директоркс. Тяка пингть Иван Иванович тонафнезень тястоконь и столичнай архифнень, кочксесь оцю историческяй материал. Тя пингть ни сонь статьянзон лисендсть «Тамбовскяй губернскяй ведомосттнень» эса, лия изданиятнень эса14. Ня статьятнень эса исследовательсь ванондозе мордовскяй народть кунардонь пингонц, сёрмадсь этнокультурать, фольклорть, археологиять колга.

«Тамбовскяй губернскяй ведомосттнень» 1880 кизонь 28 — 29 номерхнень эса печатлафоль Дубасовонь «Тамбовскяй губерниянь Спасскяй уездонь Ширингушскяй городищась» работац.

Тя кунардонь капмама вастть Дубасов содазе аф киньге валета, сон сонць якась тя археологи- ческяй памятникть тонафнемонза. Городищась ащесь Ширингуши «фабричнай велеть» эзда 10 вайгяльбе вастса, Жуку мордовскяй велеть маласа. «Жукуть пачка ётамста минь шарфтоме мяль крестьянскяй цебярь куттнень шири. Лятфтавсь, кодама ашуфт велетне Русень кельме и лямбе ширеса, коса кудбрятне шужяреннет, перяфкене илиеннет, минь дивандакшнеме тястонь цебярь постройкатненди. Тамбовскяй мордвась аф тяшкава ашу и люпштаф пляма, кода кой-кит арьсихть, цебярьхтольхть ваеттне Жуку велеть маласовок, койсон, тяфтама цебярь ваеттне мазоптолезь эрь-кодама странать»15.

Учёнайсь-этнографсь азондозе, конань келеса городищась, мзяра кувалмоц, кодама лоткт шувфт перьфканза16.

Тя публикацияса Дубасов печатлась устнай народнай творчествань тяштькст, конат тяфта или стане азонкшнесть Ширингушень городищать колга, сонь кунардонь пингонь эряензон колга. Учёнайть койса, кунардонь пингонь тя калмама вастсь лятфни Тюштя оцязорть колга. Иван Иванович Дубасовонь мяльсонза Ширингушскяй городищаса эрясть мордват и мещерась, сят, кит Спасскяй уездеа эрясть ни сембе лиятнень коряс сяда инголи. Виде, XII векста Кадомса эрясть ни руст, но синь эздост аф ламоль, улема, мекпяли татархне сяськозь мордовскяй и мещерань пляматнень и сявозь городищать.
Сяда меле, мзярда рузонь дружинатне панезь татархнень степнень шири, городищась, улема, ётась казакнень и стрелецнень кядьс. Мзярда оцязоронь войскатне тусть тя ширде, городищаса эрясть разбойник ломатть. Тя ульсь, шять, XVIII векть пестонза. Тянь колга пачфни мордовскяй легендась, бта городищаса эряй Зельбей разбойникть ульсь 17000 воиноц, и сембонь синь прважазь пленц Казани. Исследовательть койса, Ширингушскяй городищась шамсь Пётр I пингста.

1884 кизоня апрель ковста Тамбовса тифоль учёнай архивнай комиссия. И.И. Дубасов кочкафоль тя комиссияти васенце председателькс. Комиссияти сембоса лезнесть А.Н. Норцов, С.А. Березнеговский, П.И. Пискарёв, В.В. Воейков, И.Ф. Токмаков, В.И. Холмогоров, М.Г. Розанов и лиятне. Ня ломаттне покодсть «аф гонораронкса, аф литературнай славанкса... Синь кельгозь родинаснон и кельгозь наукать»17.

Дубасов тя комиссияса предсадателькс ульсь 15 киза, тя пингста кочкафоль оцю историческяй материал. Нолдафоль «Тамбовскяй учёнай архивнай комиссиять известиянзон» 58 выпусксна, тяса кочкаф 6000 архивнай тев, пуроптф оцю документальнай материал ошть, губерниять историяснон колга, тяфта жа пуроптф козя материал археологиять коряс, тифтольхть кунардонь эряма васттнень картасна. Комиссиясь панчсь кунардонь историческяй музей и библиотека, вятсь оцю работа кунардонь пингонь памятникнень ванфтоманкса. Сонць Иван Иванович Дубасов 1883 — 1897 кизотнень нолдась оцю историческяй труд — «Очеркт Тамбовскяй крайть историяста». Васенце колма выпускне лиссть Москуса 1883 — 1884 кизотнень, сяда мельдетне лиссть Тамбовса 1887 — 1898 кизотнень.

И.И. Дубасовонь главнай трудоц няфнесы, конашкава лама шире тонафнесь тя ломанць, сон азондсы, мзярда путфоль Тамбов ошсь, азондсы, кодама прянь ванфтомань сооруженият тифтольхть тя ширеса, пачфнесы ошнень, уезттнень нюрьхкяня исторяснон, азонды церькавть колга и эряфонь лия ширетнень колга. Авторсь ашезь ётне крестьянскяй движениятнень вакска, сёрмадсь просвещениять, культурать колга. «Очеркнень...» эса лама этнографическяй материалда.

Крайть кунардонь пингонц тонафнемста историксь кирдезе мяльса, што ётай пингсь ащи аф аныдек врьгятнематнень, битватнень да дипло¬матический трактаттнень эзда. «Народть эрь шинь эряфоц, улеза тя оцю ошса или ичкоздень ичкозеса, центраса или провинцияса, — исследовательти тя эряфсь сяда эрявикс предмет. Народнай эряфть Петербургса аф няйсак, сон сотцема Тамбовскяй, Шацкяй и лия ичкоздень васттнень коряс...»18.

«Очеркнень...» эса оцю мяль шарфтф сятнень эряфснон тонафнемаснонды, кит Тамбовонь ширеса эрясть кунардонь кунаркиге — мордвать и мещерать. Дубасов тястонь васттнень кельгозь лемнесыне «минь мордовско-мещерскяй краеньке», тяшти сянь колга, што мещерась кунара ни рузыясь, шорявсь лия пляматнень ёткса, ашесть ляда нльне кунардонь преданиятка. Ся народть колга лятфнихть спасскяй аймаконь мещерань авань национальнай щапне да Кирилова, Сядемка и Краснай Дубровка рузонь велетнень эсь лацонь корхтамасна, говорсна. Сяда кеме, таза плямакс няфтезе прянц мордвась — «Россиянь финскяй пляматнень эзда сембода оцюсь, тя народсь пара вайме, тевонь кельги, аныдек историясь сонь обжазе»19.

Дубасов пачфни, Тамбовскяй губернияса ся пингть эрясь аф фкя кемонь тёжятть мордвада, сянь, што тя народсь тя крайса эрясь кунаркиге, кемокснесы топонимикать вельде.

Дубасовонь кочкаф материалонза корхтайхть сянь колга, што мордовскяй народть ёткса пяк вяри вастс путневсть нравственнай нежетне, пара койхне. XVI векста сембода пяк шнавсть врагонь эзда аф пелемась, тевса маштомась. Салайхне-колайхне пяк кяжиста наказакшневсть. Дубасов сёрмады, кле, «Цна малань мокшетнень меколыде оцязорсна Тюштян пяк виде ваймоль ломанць, но салайхнень ашезень ужяльде, мярьгондсь повсемс синь»20.

Тянивок лезнихть исследовательхненди историкть тяштьксонза мордвать шкаенди озонкшнеманц колга, сире пингонь койхнень, обуцятнень колга. Пичедезь тяшти авторсь мордвать пяк вишкста рузыяманц колга: «Мордовскяй кяльсь юмси. Леплейка, Вечуткина, Кельгенина велетне вишкста рузыяйхть...»21.
«Очеркнень...» шназь ламоц этнографне эстокиге лисемдост меле. Колгаст сёрмадсть «Московскяй ведомосттне», «Правительственнай вестниксь», «Новое время», «Русская старина», «Дело», «Волга» и лия изданиятне печатласть цебярь рецензият. «Вестник Европы» журналсь пара валса тяштсь исследованиять колга, аньцек ашезь согласинда авторть ся мяленц мархта, бта «народнай эряфсь няеви аныдек провинцияса».

И.И. Дубасов тяштсь, што «всероссийскяй провинциясь народнай эряфть сузмоц, юроц, сонь сембода оцю козяшиц, надияма вастоц. Провинцияфтома столицась ёфси лафча»22.

Кой-кона критикне тяштсть, бта авторсь кржа нолясь тевс инголи содаф материалда. Койсонк, тя аф виде. «Очеркнень...» эса И.И. Дубасов лятфни 400 лама архивнай материал, источниконь базац пяк оцю. Тясот Тамбовскяй губернскяй правлениянь тефне, окружной судонь и уголовнай палатань документтне, дворянскяй собраниянь и духовнай консисториянь тяштьксне, Шацкяй межевой канцеляриянь каготтне. Лама документ лятфневи Москувонь главнай архивста, губернскяй архивста.

Тамбовскяй крайть кунардонь пингонц тонаф¬немста И.И. Дубасов сёрмадсь, што «ня факттне аф аньцек тястоконнет, синь оцю марнек Россиянь питнесна, синь эрявихть содамс марнек миронь ломаттненди»23.

1890 кизонь июльста И.И. Дубасов путфоль Курск ошень народнай училищань директоркс, тейнза савсь тумс Тамбовста. Архивнай комиссиять мекольце пуромкссонза сон тяфта пшкядсь ялганзонды: «...монь сембе юрне тястоннет, Тамбовоннет. Тейне пяк стака тяста тумась. Тяза иляды аф шумбра тядязе, тяза калмафт идне. Тяса эряфсь лияста пачфнесь тейне аньцяй кенярдеманя и оцю ризфт...

Тумдон меле тямасть лув аф эсь ломанькс. Мзярс шисан, мялезе кирдемс мархтонт кеме соткст...»24.
Комиссиясь примась решения повфтамс И.И. Дубасовонь портретонц фкя кабинету. Кода сёрмадсь А.Н. Норцов, «тяфта хоть аф ламода пандовсь пароц ломанть, кона пяк лама тись историческяй наукати»25.


== Лятфтамат ==
{{лятфтамат}}

{{керф}}


==== Кяльвалсь ====
Энциклопедия «Мордвась» Саранск, 2006 к. 550 - 552 лл.
