'''Радонежский Сярьгей''' (''рузкс'' '''Сергий Радонежский''')

===Эрямапингоц===
'''Варфоломей''' (тяфта васенда мярьгольхть святой '''Сярьгейти''') шачсь 1319 кизоня. Аляц, Кирилл баярсь, инголе покодсь Ростов ошень оцязорть лангс, меле ётась Катита Юванти (''рузкс'' Иван Васильевич Калита) ширес и ушедсь эряма аф оцю Радонеж ошса. Сисем  кизоса, Варфоломей кучфоль тонафнема, тонафнемась цёраняти макссевсь пяк стакаста. Тя стака шись мольсь ся пингс, мзярда фкя святой атянясь озондсь шкайть кядьста панжемс цёрокшти лувомань-тяштемань содамашить. Тяда меле Варфоломей сияк тонадозе лувомать, конай арась тейнза кельговикс. Шабакс пингста цераняти седис пяк малаль шкаень шись: налхксесь сон аф сидеста, тушендсь рахседематнень, пеедематнень и стак корхтаматнень эзда, ярхцсесь аньцек кшида и ведьта, а вершиста и пяденцяста поставась.

1339 кизоня адянзон-тядянзон куломда меле, Варфоломей явондозе ламоц козяшинц ашуфненди и ёрась марнек эсь эряфонц ётафтомс шкайти покодезь. Оцю сазоронц Стефанонь мархта сон мусь васта Хотьковань монастырть вакса и ётасть тоза эряма. Перьфпяльге кассть тушта вирь, коза нинге вестевок ашезь пачкотькше ломанть пильгоц. Оцю сталмоса цёратне шамдозь вирь уженять, тисть эстейст келия. Ваксозонза путсть ёмла церькавня, конанди макссть Пресвятой Живоначальнай Троицань лем. Стефанонди ашесть кирдев тяфтама сталмотне и пингонь ётазь сон тусь Моску ошу эряма. Валфоломей жа илядсь и 1342 кизоня примась шкайти покодема и лемтьфоль ''Сярьгейкс''.

Ётасть анцек кафта-колма кизот, и од цёрать колга ушетсть корхтама кода Радонеж ошса, тяфта и шабрань вастова. Фкя-фкянь мельге ушедсть сашендома тейнза мялень-арьсемань кирдема, а сяда меле эвондасть ломатть, конат ёрасть явфтомс Сярьгеень мархта шкайти покодемань сталмотнень. Ломаттне путсть эстейст келият, перезь эрямавастснон сери перяфса и ушедсть эряма, Сярьгейть лаца. Сембе аф озондомань пингть шкайти покоди цератне ётафнезь покодемаса, Серьгей покодсь сембода лама: сон эсь кядензон мархта путсь мзяра келия, лазондсь пенгат, яжсесь сёра, пицесь кши, ярхцамбяль, снись щапт и каннесь ведь. Аф ванозь сянь лангс, што од цёрась ярхцсесь анцек кшида и ведьта, ульсь сон пяк вии и ашезь пеле сталмода<ref>100 ВЕЛИКИХ РОССИЯН, Моску, Вече, 2005 к. </ref>.

== Лятфтамат ==
{{лятфтамат}}

{{керф}}

[[Категорие:Содаф ломатть]]
