Маглока (Могиловка, Рождественское, Пушкино).
Маглока - мокшень веле Орозайть перяфксса. XVII сядста велеть лемоцоль Сидоровка (рузонь тяфтьфксста): "Резепа князь Кугушева, в Инсарском уезде в деревне Сидорова пашни...четь в поле, а в дву по тому ж со всеми угодьи". 

XX тёжанть ушетксозонза Маглокаса ащесь пяк мазы шуфтонь церькав. Коллективизациять пингста церькавть срафтозь, а лядыкс шочкнень эзда путсть школа Туркс ляй вели. Сяда меле школать ётафтозь лия зданияс, а сире тонафнема кутть стенанца тя пингс ащихть сери пешетнень ала.

1939 кизоня 19 сентябрьста Маглокась лемтьфоль Пушкинакс, Пушкин поэтть кунардонь пинкнень Мокшень масторса улеманц инкса. 

*2005 кизоста Маглокаса лувоньфоль 18 эряй.
