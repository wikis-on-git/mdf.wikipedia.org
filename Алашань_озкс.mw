'''Алашань озкс''' – озондома ила, кона ётафневоль алашатнень лемс (христианскяй верать примамда меле – Вознесение Господня шиня). Озксонь шида инголе велень кочкаф ломаттне – озксонь тиихне рамсесть ярхцамбяль (ярмакть кочкалезь велеряйхнень эзда): пуренди медь, тувот, мацихть. Озкс азорхне, конатнень саль очередьсна, шида инголе тульхть сембе ярхцамбяльть, кядьготнень мархта озкс ётафтома вастти ди ушедольхть аноклама илань ярхцамбяль.

Алашань озксти эрь кудста сашендоль фкя ломань, сявомок мархтонза иланди пидеф кши, конань лангс тонгольхть саразонь ал (штоба пяледа ламоц улель кшиса). Ня кантф эрь кудста кшитне маравольхть фкя рядняс модать лангс, инголест путолезь Флорань ди Лаврань шкайнять (алашань ваныхнень), конань сотолезь вяри мезеньге пяльняс, инголенза крьвястельхть штатолня. Колма велень кочкаф сире атятне озондольхть, морафтольхть пазмора, коса эняльдельхть Верепазти, алашатнень ваныснонды (Флорань ди Лаврань) ванфтомс алашатнень аф цебярьда. Тяда меле озксонь вятихне кафксть ётальхть кшитнень перьф, токамок эрь кшить сурса; колмоцеда шаромста атясь, кона мольсь инголи, пеельса кероль эрь кшиста пакшкя ди тянь путолезе яндавати. Сембе кочкаф кши пакшнень калмалезь кусторкс алу модати. Аньцек тяда меле озальхть ярхцама озксонь пидефта.

== Кяльвалсь ==
* ''Орлов Н.П.'' Этнографические сведения о мордве Красно-слободского и Наровчатского уездов // Пенз. губерн. вед. 1876.
* ''Татьяна Девяткина'' Мокшэрзянь мифологиясь, Тартунь университет, 2002 [[ISBN]] 9985-867-24-6
* ''Мокшин Н.Ф.'' Религиозные верования мордвы. Саранск: Мордовское книжное издательство, 1998. — 254 с.

{{керф}}

[[Категорие:Мокшень озкст|А]]
