'''Медсь''' – мокшэрзятнень кунардонь пингонь тонаты ярхцамбяльсна. Мокшэрзятне эрясть вирю вастса, синь кунаркиге маштсть вирень мешень медень кочкама. Медьста тиендсть пуре, кона путневсь сембе оцю озкснень, илатнень пингста. Мокшэрзятне лац содазь медть пчкафты виенц. Мокшэрзятненди сашендовсь паннемс медень оцю дацькат рузонь княсненди, монголо-татархненди.

Кунардонь пингть медть кочксезь унду шуфтс тиф мешень пизотнень эзда. Меле мокшэрзятне синцьке карсесть унтт эчке, сери тумотненди, лия шуфттненди. Тяфта медень кочксемати мярьгихть бортничества. Пингонь ётазь мокшэрзятне кирдсть ни нешкоперет, медьгяряснень валхнезь рамкаста. Нинге XVI векста английскяй посланниксь Д.Флетчер тяштсь сянь колга, што Московияста усксеви товархнень ёткса медсь колмоце вастса питни кеднятнень и штать мельге. Сон тяфта жа азозе, медть оцюшканц «Мордвать ширеста и Кадомста». 1673 – 1674 кизотнень Россияв сашендсь шведсь И.Кильбургер. Сонга сёрмадсь медть колга, и башка азозе, што «сембода цеберь медсь Мордвань провинцияса». 

==== Кяльвалсь ====
1) Жиганов М.Ф. «XIII-XVI веконь мордвать хозяйстванц историяста»

2) Кильбургер И. «Тяштькс Алексей Михайлович оцязорть пингста рузонь торговлять колга»

3) Мокшин Н.Ф. «Мордвать материальнай культурац»

4) Энциклопедия «Мордвась» Саранск, 2006 к. 279 л.
