{{disambig}}
Ал - мокшень арьсемаса эрямань ушедомась, конань эса магиянь вий, шачема, ванфтома. Алсь ульсь эрь озксонь иласа ярхцамбялькс. Койть коряс, тундань васенце алыяф алть сяволезь, путолезь варяга потмос и кеворялезь сифтемса. Тяда башка васенце алыяф алхнень унксталезь, сотомок синь шевняти петляняса, конань кучканц кемоксталезь пеель песа и ванольхть: кда васенце ал сяда стака, ушедольхть сёронь видема эсь пингстонза, кда омбоце ал стака – омбоце пингонь видемати, колмоцесь – колмоцень видемати и стак тов.

Мъзярда ушедольхть видема, койть коряс, васенце боразнати ёрдальхть оцю алхт, штоба сёра прясь касоль алшка. Тунда стадань панемста (васенце шиня) урта ваныти эрь кудста максольхть ал - ракшатне раштазат и сазат куду. Архтф ал путолезь тевс кодама повсь эняльдемань и магиянь тевонь тиемста. Ал, конат алыяфольхть [[Тройця (ила)|Тройцянь]] тарганя, архтолезь шурьхкя кедьса (теест мярьгольхть "зирнянь алхт"). Ня архтф алхнень ванфтолезь и кудонь паломста ёрялезь толти - синь матолеза толть и полафтоза вармать уфаманц. Ал путнелезь вирьса шуфттнень пряс, коса тиендельхть мешень куднят, штоба мешне сяда лац кандольхть медь. Керсеф ал андолезь, лувомок пазмора Анге Патяйти, од лефкскянятнень, синь аразат цебярь алыяй саразкс. "Зирнянь" ал эзда ярхцальхть аватне, конат кодавок афольхть шачфта и конатнень кулсельхть ёмла шабанясна. Мъзярда кулольхть пяк сидеста ракшатне или пяк лама ульсь сярядида (сяда лама учада), керсеф ал путолезь калдазу, ал лоча шурьхкя кеттнень мархта (кьрьвястемок синь) шаролезь ракшатнень. Ал путнелезь тевс содай ломаттне сельмода (сонь валхтомонза). Ведьть мархта, конань эса [[Роштува|Роштувада]] инголе ляпоптолезь келувонь тяльмотнень (тя ведти нолдальхть кафта-колма ал), штакшнезь шабань нюрямнятнень, пъргалезь шачфтома шовор аватнень. Алхт максольхть вальмава калядай шабатненди, путнельхть пидеф тувонь прять кургс Роштуваста.

[[Очижи|Очижинь]] архтф алхт путнельхть вальмя лангс шкайхненди, кулофненди. Шкайнять фталу (ужети) путольхть ал аф цебярьда ванфтоманкса (койть коряс тъналонь эрь ломанть лемс). Ванольхть: кда алсь наксады сай Очижить инголи – киге пяк сярятьксты или кулы. Очижинь архтф ал и алхне, конатнень путнелезь тевс [[Велень озкс|Велень озксса]], тяфта жа ёрялезь толс (сон лоткалеза).

Прянь ванфтомда аф цебярьда лефкскянь шачемда меле шявняти пезфнелезь ал кеттнень. Афольхть макссе алхт кинять туркс (арьсесть - юмайхть сарасне), афольхть путне нарвайть алу васенце тундань алыяф ал (сонь лувондолезь шавокс); афольхть мярьге тапамс ал шра лангс – аф цебяренди. Койхнень коряс, шумбрашинкса, кой-коста ал тапалезь шабать коняс.

Кода символ од шачи тъналти, ърьвяяма-максома илас тердемста оттненди (стирти и цёрати) максольхть алхт. Алхт путольхть шра лангс од ърьвянять и цёрать инголи ърьвяяма-максома илань омбоце шиня. Вяри, 12-це лангать "Лувонь кши" пярякать лангс, путнельхть ниле саразонь алхт, конат ниле Масторть ширензон символольхть.

Кода символ од эрямати и эреклафтомати алть нолдалезь тевс калмама ди меле, ильхтема иласта (каннезь кулыень кудс и калмалангс).

Наксада и шава алхт мархта тиендельхть колдубамат (ёрялезь калдазу, куд крыльцать алу, кальдяв юрса тиеманди, тъналса эряйхненди, кудонь ракшатненди.

=== Кяльвалсь ===
*Мельников П. (Андрей Печерский) Очерки мордвы. Саранош, 1981
*Шахматов А. Мордовский этнографический сборник. Питерьбур, 1910.
*[http://www.folklore.ee/rl/folkte/sugri/mordva/ersa/myto2/koi-8/index.html Девяткина Татю. Мокшэрзянь мифологиясь (кялень латцихне: Надейкина Татю, Венчакова Аню)]

{{керф}}

[[Категорие:Культурсь]]
[[Категорие:Мокшень койхть]]
[[Категорие:Мокшень койсь]]
