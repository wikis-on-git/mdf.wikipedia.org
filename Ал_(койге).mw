АЛ, м., э. –ломаттнень арьсемаса эрямань ушедома, конань эса магическяй вий, шачема, ванфтома. А. ульсь эрь озксонь иласа ярхцамбялькс. Койть коряс, тундань васенце алыяф алть сяволезь, путолезь варяга потмос и кеворялезь сифтемса. Тяда башка васенце алыяф алхнень унксталезь, сотомок синь шевняти петляняса, конань кучканц кемоксталезь пеель песа и ванольхть: кда васенце А. сяда стака, ушедольхть сёронь видема эсь пингстонза, кда омбоце А. стака – омбоце пингонь видемати, колмоцесь – колмоцень видемати и стак тов.

Мзярда ушедольхть видема, койть коряс, васенце боразнати ёрдальхть оцю алхт, штоба сёра прясь касоль алшка. Тунда стадань панемста (васенце шиня) постуфти эрь кудста максольхть ал, штоба жувататне раштальхть и сальхть куду. Архтф А. путолезь тевс кодама повсь эняльдемань и магическяй тевонь тиемста. А., конат алыяфольхть Тройцянь недяляня (ванк: Тройця), архтолезь шурьхкя кедьса (теест мярьгольхть "золотань алхт"). Ня архтф алхнень ванфтолезь и пожарста ёрялезь толти, штоба синь матолезь толть и полафтолезь вармать уфаманц. А. путнелезь вирьса шуфттнень пряс, коса тиендельхть мешень куднят, штоба мешне сяда лац кандольхть медь. Керсеф А. андолезь, лувомок молитва-пазмора Анге Патяйти (ванк: Анге Патяй), од лефкскянятнень, штоба синь аральхть цебярь алыяй саразкс. "Золотань" А. эзда ярхцальхть аватне, конат кодавок афольхть шачфта и конатнень кулсельхть ёмла шабанясна. Мзярда кулольхть пяк сидеста жувататне или пяк лама ульсь сярядида (сяда лама учада), керсеф А. путолезь калдазу, а ал кеттнень шурьхкя кеттнень мархта (крьвястемок синь) шаролезь жувататнень. А. путнелезь тевс содай ломаттне (ванк: Содай ломань) сельмода (штоба сонь валхтомс). Ведть мархта, конань эса Роштувада инголе ляпоптолезь келувонь тяльмотнень (тя ведти нолдальхть кафта-колма ал), штакшнезь шабань нюрямнятнень, пргалезь шачфтома шовор аватнень. А. максольхть вальмава калядай шабатненди, путнельхть пидеф тувонь прять кургс Роштуваста.

Очижинь архтф А. путнельхть вальмя лангс шкайхненди, кулофненди. Шкайнять фталу (ужети) путольхть А. аф цебярьда ванфтоманкса (койть коряс семьянь эрь ломанть лемс). Ванольхть: кда алсь наксады сай Очижить инголи – кие-бди пяк сярятьксты или кулы. Очижинь архтф А. и А., конатнень путнелезь тевс Велень озксса (ванк: Велень озкс), тяфта жа ёрялезь пожарста (штоба сон лоткаль).

Прянь ванфтомда аф цебярьда лефкскянь шачемда меле шявняти пезфнелезь ал кеттнень. Афольхть макссе алхт кинять туркс (арьсесть, што юмайхть сарасне), афольхть путне нарвайть алу васенце тундань алыяф А. (сонь лувондолезь шавокс – "болтункс"); афольхть мярьге тапамс А. шра лангс – аф цебяренди. Койхнень коряс, шумбрашинкса, кой-коста А. тапалезь шабать коняс.

Кода символ од шачи семьяти, рьвяяма-максома илас тердемста оттненди (стирти и цёрати) максольхть А. Алхт путольхть шра лангс од рьвянять и цёрать инголи рьвяяма-максома илань омбоце шиня. Вяри, 12-це слойть "Лувонь кши" пярякать лангс, путнельхть ниле саразонь алхт, конат символизировандасть ниле Масторть ширензон.

Кода символ од эрямати и эреклафтомати А. нолдалезь тевс калмама и помондама иласта (каннезь кулыень кудс и калмалангс).

Наксада и шава А. мархта тиендельхть колдубамат (ёрялезь калдазу, куд крыльцать алу, штоба тиемс кальдяв юрса, семьяса эряйхненди, кудонь жувататненди.


Лит.: Мельников П.И. (Андрей Печерский) Очерки мордвы. Саранск, 1981; Шахматов А.А. Мордовский этнографический сборник. СПб., 1910.

Татьяна Девяткина. Мокшэрзянь мифологиясь. Кялень латцихне: Татьяна Надейкина, Анна Венчако.http://www.folklore.ee/rl/folkte/sugri/mordva/ersa/myto2/koi-8/index.html
