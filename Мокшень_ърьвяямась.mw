Мокшетнень рьвяяма (рьвяяфтома) койсна аф фкатольхнь эрзяннетнень мархта. Синь ашезь салсе ладяф стирьхнень, но синь ульсть койсна кунцема мархта.
Васенда ладяф цёрать алянза-тядянза тиендсть канкст Юрхтазоравати и Кудазоравати. Озондсть, тернезь Юрхтаванять, Кудазоравать и кулоф атяснон-бабаснон ваймоснон. Шапаксста пицесть жувата мархта кшинят и путнензь ня кшинятнень кудинголи и перяфть ваксс. Тяда меле ладяф цёрать аляц керсесь кочам, моркш лангс путф кшиста, шамнезе кши кочамть потмонц, а шамфт вастть пешкотькшезе медьса. Шобда вене, киндивок апак аст, ладяф цёть аляц, ластя айгор (ашаша) лангса тушендсь лядяф стирть кудонц ваксс, путнезе медьса ватьф кши кочамть ортань столбать лангс, калдорфтсь вальмав локшенц мархта и ювадькшесь:

- Сетя, мон Мазакань Вешняксь - стирцень Кодайть цёразенди Урати вешан; севк ортань столбаста книзень медь мархта и озонтт*.

Тя валхнень азомда меле, Вишняк пяк вишкста арды кудозонза. Сетя стяшенды, курокста срхкай и шабанзон или шабранзон мархта, ластя кильтьф алаша лангса арды Вешняконь вельге и ёрай сянь кундамс. Аф кармай Вешняконди паваз, кда Сетя кундасы сонь ки лангса: пикссазь сонь пялес куломазонза и ёрдасазь шамазонза кши кочамонц - аф кармай рьвяяма. Кда аф кундасы, пачкоди Сетя Вешнякть кудонц инголи, калдорфты и кизефтьсы кудса кудть азороц или аш. Кудазорсь няфтьсы прянц вальмава, тянь мархта няфтьсы, што Сетяда инголи пачкодсь куду и киндевок ашезь кундав. Кда кудазорсь аш кудса, лисенди, што сон косовок кешенди, а Сетя ёрдасы вальмазонза кши кочамть, аф ули рьвяямати.

Кда ладяф цёрать аляц кармай кудса и няфтьсы прянц вальмава, атказамс рьвяямать эзда аф лиси. Сетя мрдай кудозонза, озонды Юрхтаваняти, Кудазоравати (Кудаваняти), кулоф атянзонды-бабанзонды и путнесы рьвяяма кши кочамть тейст казнекс.

Инятясь и Имбабась путнихнь ладяф стирть инкса питне, конань эривя максомс ладяф цёрать аляц (Вешняк). Пантф питнеда башка, стирть алянцты макссесть вина, пуре и букань (траксонь) сиволь. Алянь-тядянь кудста тумста стирти (тяни рьвяняти) аляц (Сетя) макссесь бславаф штатол. Цёрать кудозонза сувамста рьвянясь сувсесь крьвястьф штатолть и цёрать алянц мархта. Цёрать тядяц (кда тядяц ашель, инь малацекс кудти авась) рьвянять васьфтемста кенкш лангса путнесь рьвянять виде пильгонц лангс пачкалга крьвястьф комле мархта, конань рьвянясь колмоксть яфиезе пильгонц лангста. Кда пачкалгь прашендсь апак каштортт, лувондовсть, што рьвяняське кармай аф бойка, кда каштордозь - кармай лиякс; кда пачкалгсь прай прянц лангс, учсть оттне кальдяв эряф, а кда прай потмаксонц лангс и комлясь аф пеери, то оттне кармайхть эряма ладязь.

Штатолонь кирдезь, рьвянясь сувсесь мирденц кудозонза. Имбабась озондсь и каннесь казнет Юрхтазоравати, Кудазоравати и кулоф атянь-банань ваймонненди, сяда меле матнезе рьвянять штатолонц винаса или пуреса, штоба оттне эряльхть апак пичетть. Кода штатолть крьвястемста, стане жа штатолть маломстонза серьготькшезь Солтантть, эняльдсть панемс рьвянять эзда сербе кальдявть, араламс (ванфтомс) сонь шяйтанть и кальдяв воражай ломаттнень эзда. Рьвянять штатолонц ванфнезь куломозонза и путнезь лазксозонза.

Меколи мольсь лемдемань андомань койхне. Имбабась ветнезе рьвянять пянакудть ваксс, коса миртть тядяц путнесь рьвянянц прянц лангс кши, а Имбабась кирдезе кшить, штоба ся афоль пра. Миртть тядяц севонкшнесь лия кши, эрьхнезе мархтонза васенце кшить, кона ащесь рьвянять пряса и кайгиста корхнесь: "Мазайкс лемцень путсан". Тя лемса рьвяямда меле сембе лемнезь од рьвять или лемнесь эсь стирень лемсонза, но меле путнесть ава валть (Васинсь арсесь Васинавакс, Ламака - Ламакавакс).

Тяда меле миртть тядяц путнесь эсь кядь лапшензон лангс Букань сиволь, кши, сал и алхт, свяшендсь, Имбабась кирдезе кядензон, а од рьвянясь комафнезе прянц и ярхцать тядять кядьстонза.

Омбоце шиня рьвянясь тиендсь казнет Банязоравати и Ведьазоравати, васенцети путнесь банянь полнять алу, а омбоцети яфиесь ляйти ярмак, котф, кши и сал. Сяс мес Ведьазоравась лувондовсь шабань шачема ваныкс, то оттне озондсть теенза шабань шачфтоманкса и оттне, савала, киндевок апак аст, яксесть ляи и яфиесть Ведьавати казненди кши, сал, Букань сиволь и котф; аф семботь казеншезь, а мезе кадондсть эстейст, кши печфт, сал и сиволь, сянь порекшезь кафонест озада ляйть трваса и лятфнезь и серьгодькшезь Ведьазоравать.

Од рьвянясь вестевок эсь эряфсонза ашезень няфне мирденц алянцты и тядянцты штада кемофтома пильгонзон. Тянь инкса шабань шачфтомста авась шачфнесь шаф кемоса, сяс мес мокшетнень ёткса лувондовсь, што шабать шачемста сашендсть сембе кулоф атяснон-бабаснон ваймосна, штоба няемс уноконяснон шачеманц. Штада пильгонь аф нефнема койсь ули и эрзятнень ёткса, конатнень оттне, кой коста ярхцесть башка аляснон-тядяснон эзда эсь моркшснон инголе.

*тяса:
Сетя - ладяф стирть алянц лемоц,
Мазакань Вешняк (Вешняк) - ладяф цёрать алянц лемоц,
Кодай - ладяф стирть лемоц,
Ура - ладяф цёрать лемоц,
Инятя - рьвяяфты атя, велень озкссонь пря,
Имбаба - рьвяяфты бабаня, лац содасынень велень койхнень,
Солтан - шкайня.

Севф и ётафтф мокшень кяльс П.И.Мельниковонь "Очерки мордвы" книгастонза.
