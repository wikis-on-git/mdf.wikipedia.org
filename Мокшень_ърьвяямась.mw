'''Мокшень ърьвяямась''' - тя кунардонь мокшень койхнень эзда фкясь. 

==== Ърьвянянь ладямась ====
Мокшетнень ърьвяяма (ърьвяяфтома) койсна аф фкатольхнь эрзяннетнень мархта. Синь ашезь салсе ладяф стирьхнень, но синь ульсть койсна кунцема мархта.
Васенда ладяф цёрать алянза-тядянза тиендсть канкст Юрхтазоравати и Кудазоравати. Озондсть, тернезь Юрхтаванять, Кудазоравать и кулоф атяснон-бабаснон ваймоснон. Шапаксста пицесть жувата мархта кшинят и путнензь ня кшинятнень кудинголи и перяфть ваксс. Тяда меле ладяф цёрать аляц керсесь кочам, моркш лангс путф кшиста, шамнезе кши кочамть потмонц, а шамфт вастть пешкотькшезе медьса. Шобда вене, киндивок апак аст, ладяф цёрать аляц, ластя айгор (алаша) лангса тушендсь лядяф стирть кудонц ваксс, путнезе медьса ватьф кши кочамть ортань столбать лангс, калдорфтсь вальмав локшенц мархта и ювадькшесь:
- Сетя, мон Мазакань Вешняксь - стирцень Кодайть цёразенди Урати вешан; севк ортань столбаста кшизень медь мархта и озонтт<ref>Мельников П.И. Очерки мордвы. Саранош, 1981 </ref>.
Тя валхнень азомда меле, Вишняк пяк вишкста арды кудозонза. Сетя стяшенды, курокста сърхкай и шабанзон или шабранзон мархта, ластя кильтьф алаша лангса арды Вешняконь вельге и ёрай сянь кундамс. Аф кармай Вешняконди паваз, кда Сетя кундасы сонь ки лангса: пикссазь сонь пялес куломазонза и ёрдасазь шамазонза кши кочамонц - аф кармай ърьвяяма. Кда аф кундасы, пачкоди Сетя Вешнякть кудонц инголи, калдорфты и кизефтьсы кудса кудть азороц или аш. Кудазорсь няфтьсы прянц вальмава, тянь мархта няфтьсы, што Сетяда инголи пачкодсь куду и киндивок ашезь кундав. Кда кудазорсь аш кудса, лисенди, што сон косовок кяшенди, а Сетя ёрдасы вальмазонза кши кочамть, аф ули ърьвяямати.
Кда ладяф цёрать аляц кармай кудса и няфтьсы прянц вальмава, атказамс рьвяямать эзда аф лиси. Сетя мрдай кудозонза, озонды Юрхтаваняти, Кудазоравати (Кудаваняти), кулоф атянзонды-бабанзонды и путнесы ърьвяяма кши кочамть тейст казнекс.

===Кудат===
Инятясь и Имбабась путнихнь ладяф стирть инкса питне, конань эривя максомс ладяф цёрать аляц (Вешняк). Пантф питнеда башка, стирть алянцты макссесть вина, пуре и букань (траксонь) сиволь. Алянь-тядянь кудста тумста стирти (тяни рьвяняти) аляц (Сетя) макссесь бъславаф штатол. Цёрать кудозонза сувамста рьвянясь сувсесь кьрьвястьф штатолть и цёрать алянц мархта. Цёрать тядяц (кда тядяц ашель, инь малацекс кудти авась) ърьвянять васьфтемста кенкш лангса путнесь ърьвянять виде пильгонц лангс пачкалга кьрьвястьф комле мархта, конань рьвянясь колмоксть яфиезе пильгонц лангста. Кда пачкалгась прашендсь апак каштортт, лувондовсть, што рьвяняське кармай аф бойка, кда каштордозь - кармай илякс; кда пачкалгсь прай прянц лангс, учсть оттне кальдяв эряф, а кда прай потмаксонц лангс и комлясь аф пяяри, то оттне кармайхть эряма ладязь.
Штатолонь кирдезь, рьвянясь сувсесь мирденц кудозонза. Имбабась озондсь и каннесь казнет Юрхтазоравати, Кудазоравати и кулоф атянь-банань ваймотненди, сяда меле матнезе рьвянять штатолонц винаса или пуреса, штоба оттне эряльхть апак пичетть. Кода штатолть кьрьвястемста, стане жа штатолть маломстонза сярьгятькшезь Солтантть, эняльдсть панемс ърьвянять эзда сембе кальдявть, араламс (ванфтомс) сонь шяйтанть и кальдяв воражай ломаттнень эзда. Ърьвянять штатолонц ванфнезь куломозонза и путнезь лазксозонза.

====Лемдемась====
Меколи мольсь лемдемань-андомань койхне. Имбабась ветнезе рьвянять пянакудть ваксс, коса миртть тядяц путнесь рьвянянц прянц лангс кши, а Имбабась кирдезе кшить, штоба ся афоль пра. Миртть тядяц севонкшнесь лия кши, эрьхнезе мархтонза васенце кшить, кона ащесь рьвянять пряса и кайгиста корхнесь: "Мазайкс лемцень путсан". Тя лемса ърьвяямда меле сембе лемнезь од рьвять или лемнесь эсь стирень лемсонза, но меле путнесть ава валть (Васинсь арсесь Васинавакс, Ламака - Ламакавакс).
Тяда меле миртть тядяц путнесь эсь кядь лапшензон лангс Букань сиволь, кши, сал и алхт, свяшендсь, Имбабась кирдезе кядензон, а од рьвянясь комафнезе прянц и ярхцать тядять кядьстонза.

====Озолмат====
Омбоце шиня ърьвянясь тиендсь казнет Банязоравати и Ведьазоравати, васенцети путнесь банянь полнять алу, а омбоцети яфиесь ляйти ярмак, котф, кши и сал. Сяс мес Ведьазоравась лувондовсь шабань шачема ваныкс, то оттне озондсть теенза шабань шачфтоманкса и оттне, савала, киндевок апак аст, яксесть ляи и яфиесть Ведьавати казненди кши, сал, Букань сиволь и котф; аф семботь казеншезь, а мезе кадондсть эстейст, кши печфт, сал и сиволь, сянь порекшезь кафонест озада ляйть трваса и лятфнезь и серьгодькшезь Ведьазоравать.
Од ърьвянясь вестевок эсь эряфсонза ашезень няфне мирденц алянцты и тядянцты штада кемофтома пильгонзон. Тянь инкса шабань шачфтомста авась шачфнесь шаф кямоса, сяс мес мокшетнень ёткса лувондовсь, што шабать шачемста сашендсть сембе кулоф атяснон-бабаснон ваймосна, штоба няемс уноконяснон шачеманц. Штада пильгонь аф няфнема койсь ули и эрзятнень ёткса, конатнень оттне, кой коста ярхцесть башка аляснон-тядяснон эзда эсь моркшснон инголе.

==== Мяльполадкст ====
Тяса лятфневсть:
*Сетя - ладяф стирть алянц лемоц,
*Мазакань Вешняк (Вешняк) - ладяф цёрать алянц лемоц,
*Кодай - ладяф стирть лемоц,
*Ура - ладяф цёрать лемоц,
*Инятя - рьвяяфты атя, велень озкссонь пря,
*Имбаба - рьвяяфты бабаня, лац содасынень велень койхнень,
*Солтан - шкайня

== Лятфтамат ==
{{лятфтамат}}


[[Категорие:Мокшень койхть]]

{{керф}}
