[Image:Zakhar_Dorofeev.jpg|thumb|right]
'''Дорофеев, Захар''' ([[1890]]—[[1952]]) — ине мокшень валморайсь, ётафтысь, тонафтысь, од мокшень кяльвалть ушедысь. Шачсь 4-це марковста 1890 кизоня Салазгярьге велеса Спасскяень уезса Тамбувонь аймакса (тяни Мордовия республикать Торбею перьфсь) мокшень тъналса. Сёрмадсь мокшень ди рузонь кяльса. Валморамасонза улихть мотифт, коса маряви Шкайти пъшкядемась. Кочксезень мокшень фольклорсь, йотафнезень синь рузонь кяльс (йофкст "Пяльхкяпряня", "Ленгянь и сиянь кошельня", "Колма братт колмонест", "Кода цёрась служась солдатонди" и стак тов). 1912 кизоня Москуса лиссь "Песни и думы народного учителя (Ломаттнень тонафтыеть моронза-арьсеманза.)" валморань кярьксоц, кона лувондови мокшень ушетксокс од мокшень кяльвалти. Тюрьсь васенце масторлангонь тюрембингса. Торпингта мельдень кизотнень вятсь тонафтыень ди ломаньпуромксонь тефт. Сонь лезксонц вельде Мокша масторса ди Пензань аймакса панчфтольхть мокшень тонафтомвастт. Сёрмадозе «Валда ян» букварть, "Пиже пакся" морафтома кинигать, эрямопингонь тонафтома китапть, мокшень тонафтомвастонди методиконь вятемовалкст. Ётафтозень мокшень кяльс М. Ю. Лермонтовть, А. В. Кольцовть, Н. В. Некрасовть, Ф. И. Тютчевть валморасна. Захар Дорофеев кулось 18 ийульковста 1952 кизоня Москуса. 1990 кизоня Мордовиянь кинигань нолдамаста лиссь сонь валморанзон кинига "Пацяяф мяльхть".

== Киниганза ==
*"Песни и думы народного учителя/Ломаттнень тонафтыеть моронза-арьсеманза". Моску, 1912
*"Валда ян» мокшень букварь, 1925
*"Пиже пакся" морафтома кинига, 1928
*"Эрямопингонь тонафтома китап", 1929
*"Пацяяф мяльхть." Саранош, 1990

[[Category:Сембе]]
[[Category:Содаф ломатть|Д]]
