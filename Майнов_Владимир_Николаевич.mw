'''Майнов Владимир Николаевич (1845 – 1888)'''

Содаф учёнайсь финно-угроведсь Владимир Николаевич Майнов шачсь 1845 кизонь 26 октябрьста (7 ноябрьста) Санкт-Петербургса. Аделазе содаф Александровскяй лицейть, Гельсингфорсскяй гимназиять, а меле и университетть.

1866 кизоста сявомок сон Санкт- Петербургса. В.Н. Майнов вяти французскяй кялень урокт омбоце кадетскяй корпусса, сёрматкшни статьят, якай экспедицияс, аноклай печатламс фундаментальнай работат. Сон тяштсь лама жанраса, сёрматкшнесь килангонь заметкат и материалхт содаф ломаттнень колга, кепотьксонди, Н.Н. Миклухо-Маклаень колга и тяка пингть оцю мяль шарфнесь фундаментальнай правовой литературати. Майнов ульсь заместителькс «Живописная Россия» журналть редакторонцты.

1871 кизонь октябрьста В.Н. Майнов путфоль Рузонь географическяй обществать этнографиянь отделениянцты учёнай секретарькс. Тя пингти сон печатлась ни аф фкя статья этнографиять коряс. Оцю вастс путомдонзовок меле Майнов аф кадондсы научнай тевонц. РГО-нь рукописнай фондса кочкафоль пяк лама тяштькста, конань тиендезь священникне, картографне, исследовательхне-этнографне и лиятне. В.Н. Майнов и Д.К. Зеленин лама вий, эрьгя путсть ня тяштькснень петнемазост, меле нолдафоль ниле томса труд — «Описание рукописей ученого архива ИРГО». Рукописнай фондсь пяк оцюволь, лама материал нинге лядондсь аф печатлафста.

Пингонь ётазь В.Н. Майнов сатсь сатфкст этнологиясовок. 1875 кизоня лия учёнайхнень мархта сон кучфоль Парижу географическяй конгрессу. Ся конгрессти Майнов аноклась цебярь этнографическяй выставка, коса няфневсь лама материалда Россиянь нароттнень колга, тяса ульсь нльне этническяй карта, конань аноклазе академикть А.Ф. Риттихонь комиссияц.

Рузонь учёнайхнень докладсна тусть омба масторонь исследовательхнень мяльс. Васенцеда международнай форумса мольсь корхтама Россиять этническяй составонц колга. Конгресса азфоль, што аф сембе инородецне историческяй оцю киса юмафтозь эсь шамаликснон, ламотне тянивок империянь эряйхнень ётксот<ref>См.: Этнология, история, география и историческая гео¬графия на Парижской географической выставке 1875 года: Отчет действ, чл. ИРГО В. Н. Майнова // Изв. ИРГО. — 1875.-Т. 12.</ref>.

В.Н. Майнов тись методика, кода кочксемат народнай юридическяй койхнень, обуцятнень. Сон тя тевти шарфнесь оцю мяль, сембе работанзон эса корхтась тянь колга. Тяфтама исследованият вятевсть аф аньцек Россияса, но и лия масторсовок, кепотьксонди, В.В. Богишичень программанц коряс печатлавсть материалхт сербонь, французонь и немецонь кяльса. Синь эсост корхтамась мольсь южно-славянскяй народонь койхнень, обуцятнень кочкамаснон колга. В.Н. Майнов Богишичень программанц сембе ширде ванозе, мусь эсонза лафча ширетка. 1875 кизоня «Знание» журналса В.Н.Майнов печатлазе сонцень «Юридическяй коень программанц»<ref>См.: Майнов В.Н. Программа юридических обычаев // Знание. - 1875. - № 4. - С. 30 - 53.</ref>. Тя программав сувафтфольхть 4 разделхт, эсост ванондовсь 435 кизефкс гражданскяй правать колга, гражданскяй и уголовнай процессть колга, уголовнай и международнай правать колга.

1877 кизоня Майнов азсь мяль Рузонь географическяй обществати ётафтомс экспедиция мордвать антропологиянц и этнографиянц тонафнеманкса. Учёнай секретарть ширенц кирдезь, тейнза и мярьгсть ётафтомс тя экспедициять. 1877 кизоня «ИРГО-нь известиятнень» эса печатлафоль Майновонь экспедициянц проектоц<ref>См.: Майнов В.Н. Проспект экспедиции для исследо¬вания мордвы // Изв. ИРГО. - 1877. - Т. 13. - С. 36 -37.</ref>. ИРГО-сь нолдась ярмакт, и исследовательсь ётафтсь экспедиция Нижегородскяй, Симбирскяй, Казанскяй, Тамбовскяй, Самарскяй и Пензенскяй губерниятненди.

Путешествияс тумдонза инголе Майнов киза тонафнесь мокшень и эрзянь кяльхнень эса. Тя пяк лездсь учёнайти корхнемс ломаттнень мархта синь шачема кяльсост. «Исторический вестник» журналть редакторонц С.Н. Шубинскяень валонзон коряс, «учёнайсь кочкась лама материалда мордовскяй народть антропологиянц, этнографиянц, юридическяй эряфонц-ащефонц, религиянц, кяленц и психологиянц колга»<ref>7	С. Ш. Очерк юридического быта мордвы. Ответы на про¬грамму Императорского Русского географического обще¬ства Владимира Майнова. СПб., 1885 // Истор. вестн.-Т.	23.-С. 231 - 232.
</ref>.

Сонцьке В.Н. Майнов сёрмадсь, што экспедициясь удалась, кочкафоль лама эрявикс материалда. Сон сёрмадсь тяфта: «кочкафоль сняра материалда, што пелендень, кенерян ли синь сембонь педа-пес ваномс, латцемс вастоваст»<ref>М а й н о в В. Н. Очерки быта мордвы. Брак // Слово. — 1879. Июнь. - С. 53.</ref>.

1879 кизоня «Слово» научнай, литературнай и политическяй журналса В.Н. Майнов печатлазе кочкаф материалонц васенце пяльксонц<ref>То с а ж а.</ref>.

Рузкс сон лемтьфоль тяфта: «Очерки юридического быта мордвы». Тя васенце пяльксса исследовательсь сёрмадсь мокшэрзятнень рьвяйсемаснон и рьвакс тушендомаснон колга, ся койхнень колга, конат улендихть ня илатнень пингста. Мзярошка кизода меле «Императорскяй Рузонь географическяй обществать тяштьксонзон» эса лиссть учёнайть лия работанзовок — «Результаты антропологических исследований среди мордвы- эрзи»<ref>См.: Майнов В.Н. Результаты антропологических ис¬следований среди мордвы-эрзи // Зап. ИРГО по отделению этнографии. — 1883. — Т. 11.</ref> и «Очерки юридического быта мордвы»<ref>См.: Майнов В.Н. Очерки юридического быта мордвы // Зап. ИРГО по отделению этнографии. — 1885. —Т 14. — Вып. 1.</ref>. «Финно-угорскяй обществань журнапсь печатлазе французскяй кяльс ётафтфста «Остатки мор¬довской мифологии» Майновонь статьянц<ref>См.: М a i п о f W. Les restes de la mythologie Mordvine // J. de la Societe Finno-Ougrienne. — 1889. — № 5.</ref>. Тяда башка Майнов сёрмадсь лама лия статьятка: «Средняй Поволжьянь инородецне», «Фкя ши мокшетнень ёткса», «Мордвать ширес якамань очеркне», «Мезе печатлаф мордвать колга тяни- ень литератураса»<ref>См.: Майнов В. H. Инородцы Среднего Поволжья // Живописная Россия. - 1883. - Т. 8. - Ч. 1. - С. 57 -118; Сонь ж а. Один день среди мокши //Древ, и новая Россия. — 1878. - Т. 3. - № 10. -С. 117 -134; Сонь ж а. Очерки поездки в мордву // Изв. ИРГО. — 1878. — Т. 13. — Вып. 6. — С. 195 — 196; С о н ь ж а. Предварительный очерк имею¬щихся в литературе сведений о мордве // Изв. ИРГО. — 1877.-Т. 13.-Вып. 1,2.-С. 90- 113.</ref> и лият. Койсонок, Майновонь аф сембе работанза тя пингс печатлафт. Ашесть лисе «Антропологические исследования мордвы- мокши», «Очерк быта мордвы в момент встреч её с русскими» и «Народная психология мордвы» статьятне. Сянь колга, што синь улихть, што синь сёрматфт, пачфнесь «Исторический вестникть» редактороц С.Н. Шубинский<ref>36	См.: С. Ш. Указ. соч. - С. 231 - 232.</ref>.

Тяниень учёнайхнень арьсемаса, В.Н. Май¬новонь «Мордвать-эрзятнень ёткса антропологическяй исследованиятне» работац ламода сиредсь<ref>См.: Марк К. Ю. Этническая антропология мордвы // Вопросы этнической истории мордовского народа. — М., 1960.-С. 119.</ref>. Ся пингть, мзярда сон сёрматфоль, сон азсь од вал мордвать тонафнемаса, тянь колга корхтай сявок, што РГО-сь макссь авторти золотань медаль<ref>См.: Семенов П.П. История полувековой деятельнос¬ти Русского географического общества. 1845 —1896. — СПб., 1896. -Ч. 1.</ref>. В.Н. Майновонь койса антро- пологическяй ширде эрзятне и терюхаттне пяк малат. Вов мезе сёрмадсь исследовательсь: «Эрзятнень аф пяк лама шабадост. Кизефнеф 26 ломаттнень шачендсь 165 идьсна, тя лувксста шиса лядсь — 77, средняйста лисенди — 5,89; эрзятнень аш кода лувомс стама плямакс, конат кирихть сяс, мес маласост русне; нльне ся васттнень эса, коса синь пцтай прокс рузыясть, эсь шамаликснон ванфтозь»<ref>Майнов В. Н. Результаты антропологических исследо¬ваний среди мордвы-эрзи. — С. 559.</ref>.

Сембода содафт В.Н. Майновонь «Морд¬вать юридическяй бытонь очерконза». Тя работаса улихть тяфтама разделхт: «Мордвать башка плямакс тиевомац и ся полафтксне, конат эвондакшнесть руснень и татархнень мархта серцек эряма пингть», «Мордвать родственнай сотксонза», «Рьвяйсемась, рьвакс лисендемась», «Семьясь, кода шачфтыхнень и синь идьснон марстонь союзсна», «Семьясь, тя валть сяда келиста шарьхкодемасонза», «Тядяфтома-аляфтома лятфнень мельге ваномась», «Сире ломаттнень мельге ваномась», «Уликсшинь явондомась», «Договорхне» и стак тов. Н.Ф. Мокшинонь валонзон коряс, тя работась ульсь васенце азондомакс мокшэрзятнень койснон, обуцяснон, эряфснон- ащефснон колга. Авторсь сёрмадсь сянь колгавок, кодамот койсна мордвать маласа эряй лия нароттнень, шарфнесь мяль сянди, мезе ётась мордвати лия нароттнень эзда<ref>См.: Мокшин Н. Ф. Мордва глазами зарубежных и российских путешественников. — Саранск, 1993. — С. 103.</ref>.

Материалть кочкамста исследовательсь эрь койть, обрядть колга сёрматкшнесь валмуворкст. Синь эздост работаса сатомшка лама.

В.Н. Майнов сёрмады, што мордвась эсь оцю родснон шарьхкодьсы, кода фкя марстонь оцю семья, сяс ули и тяфтама валмуворкссна, «Фкя шачема — фкя пирьф»<ref>См.: Майнов В.Н. Очерки юридического быта мордвы. — С. 11.</ref>.

В.Н. Майнов сёрматкшнезень раднякешинь лепнень, термиттнень: «Мордовскяй семьяса, — сёрмады авторсь, — пяк лама лемда, кодамоса пшкятькшнихть фкя-фкянди фкя семьянь ломаттне, ширемста варжакстыхть сянь лангс, кие юкстасы, кода пшкятькшнема тейнза тя или тона раднянцты»<ref>Тоса ж а-С. 5. </ref>.

В.Н. Майнов башка мяль шарфнесь кровнай родствань термиттненди. «Мордвась пяк ваны сянь мельге, штоба сяда оттне почитандазь пшкятькшнельхть сяда эряфкшуфненди»<ref>Тоса ж а. - С. 163. </ref>.

В.Н. Майновонь материалонза няфнесазь, ко- дамоль мордовскяй семьясь XIX векть пенцты. Ульсь ''кудазор, кудазорава, покштяй (э.), покштяава'' (э.). Исследовательсь сёрмады, што сяда оцю семьят сон няйсь мокшетнень ширеса. «Эрзянь семьяса, — сёрмадсь публицистсь-этнографсь, — сисемда лама ломань мон ашень няе, а мокшень семьятнень эса лувондонь 25 и сяда лама ломань... Иссаса тейне няфнесть атя, конань родоц сокама лисендсь 21 сокаса; сонь семьясонзоль сонць, рьвац, брадоц цёранзон мархта, сятнень кота цёрасна рьваснон мархта, сембоц тя семьяса 51 ломань»<ref>Toca жа. — С. 155. </ref>.

«Очеркнень...» эса авторсь шарфни мяль сянди, кода мордвась тонафты-касфты идензон эса: «Мокшэрзятне тонафтсазь идьснон стане, штоба сят кельголезь эсь родительснон, почитандалезь сембе оцюфнень»<ref>Тоса жа,-С. 1 29. </ref>. Кие юкснесь тядянзон-алянзон колга, стапнень сюдондозень сембе велесь<ref>Тоса жа,- С. 135.</ref>.

В.Н. Майнов сёрмады: «...мордвась пяк ваны сянь мельге, штоба кудса сембе фкя-фкянь марх¬та ладяльхть, кудазорсь сембе идензон кирдьсыне стане, што 30 кизоса цёранза вестевок каршек вал аф азыхть, сембоса кулхцондсазь»<ref>Тоса  жа. — С. 131 - 132.</ref>.

В.Н. Майновонь тя работай, ётафтфоль финскяй кяльс, сон тянивок путневи мордвать колга инь цебярь исследованиятнень ёткс. Тияк азома, што ня «Очеркне...» нинге учихть эсь исследовательснон. 1889 кизоня «Финно-угорскяй обществань журналсь» печатлазе В.Н. Майно¬вонь «Остатки мордовской мифологии» трудонц. Учёнайсь эста кулофоль ни.

Исследованиясь нолдафоль французскяй кяльса. Н.Ф. Мокшин «Мордвась омба масторонь и российскяй путешественникнень ванфса» книганц эса лятфнесы В.Н. Майновонь трудонц. Мордовскяй учёнайть арьсемаса, В.Н. Майнов аф семботь видеста азондсы мордвать шкаенди верондамань коензон колга<ref>См.: Мокшин Н. Ф. Указ. соч. — С. 240.</ref>, но лац-ряц В.Н. Майновонь тя оцю трудонц (170 стр.) аф Н.В. Мокшин, аф лия исследовательхне педа-пес ашезь ванонда.

Публицистсь, этнографсь тись мордовскяй мифологиять тонафнемаса оцю тев, сон сёрмадсь языческяй культонь кунардонь форматнень колга, шарфтсь мяль сяндивок, мезе мордовскяй язычествать эзда ётась рузонь мифологияв. Авторсь тяштсь кереметень озксть колга, шарфтсь мяль сянди, кода атятне кочксезь тяфтама озксонди вастть<ref>М a i п о f W. Les restes de la mythologie Mordvine. — P. 24.</ref>. Тяфтама озксне ётафневсть ляй трваса или лихтибря ваксса, вирьса, штоба афольхть уле лишнай сельмот. В.Н. Майновонь валса, мордвась кочксесь стама васта, коса касольхть тумот, пяшет или келуфт. Оцю пежекс, грехокс лувондовсь кереметень сире вастть кадомац<ref>Ibid.-P. 7.</ref>. Мзярда кстиндамань пингть кунардонь озке васстне тапсевсть, срафневсть, то мокшэрзятне омбоце шинякиге меки аропнезь кунардонь озке вастснон<ref>Ibid.</ref>.

Содаф, што кой-кона исследовательхне лувондозь мокшэрзятнень идолонди озонкшникс. В.Н. Майнов тянь лувондсы аф виде мялькс. Сон сёрмадсь: «Мордвась идолонди мзярдовок ашезь озонкшне, синь ашесть сюконякшне эсь кядьса тиф кодамовок предметонди, синь озонкшнесть сянди, мезть шачфтозе, касфтозе природась»<ref>Ibid. — P. 11.</ref>. Майновонь трудса лама кунардонь пингонь мор¬довскяй молитвада, религиозно-мифологическяй терминда и стак тов. Сембось тя пяк лезды аф аньцек историкненди, этнографненди, но и кяльть тонафниензонды и фольклориеттненди.

Кода публицист-этнограф, В.Н. Майнов вяри лятфнеф журнапда башка тяфта жа сёрматкшнесь «Неделя», «Новости», «Знание», «Древняя и Новая Россия», «Киевская старина», «Новь» и лия изданиятненди. Сонь публицистическяй наследияц исследовательхненди нинге эряви тонафнемс.

== Лятфтамат ==
{{лятфтамат}}

{{керф}}


==== Кяльвалсь ====
Энциклопедия «Мордвась» Саранск, 2006 к. 553-555 лл.
