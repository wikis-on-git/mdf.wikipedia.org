'''Бабань йам''' (илякс '''Бабань озкс''') - мокшень тундань озкссь, конас пуромкшнесть аньцек ават ди коза сявондсть шабатневок.  Тяфтама озксть пингста пицесть йам снавста, тозерста, пяштьста ди ламоста иляста. Бабань йамть пицезь озондома вастса. Мъзярошка бабань ямда калмосесть модас, йорясть ведьс, сюлмоняста сотфса повфнесть шуфтонь тарадс. Озксонь ямть сявондсть мархтост кудувок, макссезь варжамс ракшатнендивок арсезь теенза шумбраши, вазыяма, верозама, пурхцозама ди с. т. Бабаянь озксть пингста пицесть салмат эди йотафтсть [[Салмань озкс|Салмань озкс]]. Ня озкснень пингстовок печксесть ракшат. Шкайхненди няфнезь кле синь лемозост печксть ломаньге. Киндивок аватнень эзда сялдаз видезонза токафнесть
Пеель, кле тя ломанць печкф. Тяда меле авать кой-кона щамонзон повфнезь ажия пес, сонцень авать путнезь крандазу ди усксезь велеть шири, меки озондыхнень йоткс сон ни ашезь мъртце. Мянь XIX сядокизоть пенцты тяфтама кой ванфневсь кой-кона мокшень ди [[эрзя (ломатть)|эрзянь]] велетнень эса. Озкста меле аватне лисендсть паксяв, тоса эняльдсть вярдень шкайхненьди аф нолдамс паксятнень лангс "нармотть". "Нармонькс" озондыхне лемнезь касыксонь пори тастатнень (саранчатнень) эса. Тясонга аватне тиендсть айнемань тефт. Нолнезь лафтуваст шяярьснон, йукссезь панар карьксснон ди ласкондсть умань туркс, бта панцихть тастатнень эса. Пингонь йотазь тяфтама озксне полафтсть, [[Кристозши|Кристозшида]] меле кармасть йотафнема [[Паксянь кружамань озкс|Паксянь кружамань озкст]].

[[Category:Культурсь|Б]]
[[Category:Койгсь (религие)|Б]]
[[Category:Мокшень койсь|Б]]
[[Category:Мокшень озкст|Б]]
