'''Ярмакт''' (м., э. ''ярмакт'', кунардонь м., э. ''урт'') — эсь лацонь товар, конань лангс сембось полафневи. Кунардонь пингть ярмак вастс мольсть питни кеднятне, меле появасть кшнинь ярмакне — серень, сиянь и зрнянь.

Ульсь пинге, мзярда мокшэрзятнень ширеса ярмаконь вастс мольсть уронь кеднятне. Кшнинь ярмакне появасть X векста. Эста питнень пандомакс ульсь дирхемсь, кшнинь ярмакне и кармасть тяфта лемневома. ''Ярмак'' валсь моли тюркскяй кяльста, сон шарьхкодема кода полафневи, керсеви. Тя валсь мокшетнень и эрзятнень кяльс ётась волжскяй булгархнень эзда. Содаф, ярмаконь лувкссь ладяфоль ни эста, мзярда Волгать — Камать ёткса монголхне нинге ашельхть.

Васенце и омбоце тёжянь кизотнень ёткста мордвась лама торгавась арабонь Востокть мархта. Эста Волгать кучка видесонза тифоль ни Булгаронь государствась. Аф кржа мокшэрзяда повсь булгархнень ёткс. Булгаронь ошнень эса ламоль шинь стяма ширде ускф товарда, кшнинь ярмакта. Тяниень Мордовиять масторса муфт кунара прдаф ярмакт. Тоса лама X — XI веконь арабонь монетада. Сембода лама тяфтама ярмакта муфоль Теньгушевскяй райононь Нароватова велеть маласа.

Виде, венгерскяй археологть Ч.Балинтонь тянь колга сонцень мялец. Сонь койсонза, дирхемтне Восточнай Европаса повфневсть мазоптомка вастс крганятненди, ярмакокс ашесть уле. Сон сёрмады, кле «поволжскяй фиттне, балттне, скандинавецне, восточнай и западнай славяттне синь ярмакокс ашезь лувонда». Тянь мархта аш кода согласиндамс. Лама кодама ярмак повфневсь крганятненди, но вдь синь ульсть ярмакокска. Фкясь омбоцети ашезь шоря. Мокшетнень и эрзятнень крганясост кодама аньцек ярмакт аф няят, синь ульсть эрь-мезень инкса пандомбялькска.

==== Кяльвалсь ====
Энциклопедия «Мордвась» Саранск, 2006 к. 211 л.

[[Category:Сембе]]
[[Category:Ломанень тъналсь|Я]]
