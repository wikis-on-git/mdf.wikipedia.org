АТЯМШКАЙ, м., ПУРЬГИНЕПАЗ, э., МЕЛЬЦЕДЕЙ, МЕЛЬСЕДЕЙ,  э. Кода арьсесть нижегородскяй эрзятне, П. шачфтозе Анге Патяйть стирец (Нишкенде тейтерь). Преданиять коряс П. шачсь кичкор пильгокс, сяс Чипазсь и Анге Патяйсь ёрдазь сонь Масторть лангс, коса сон эрясь снярс, мзярс ашезь са пинге рьвяямс. П. образса няфтьф мифологическяй соткссь ломаттнень и шкайхнень ёткса (ломанень Мирсь и шкаень Мирсь). Азондоматнень, мифологи-ческяй моротнень эса няфневи (азондови) П. кельгомац Масторонь стирти Алдуняти, сонь рьвяяма мялец Алдунять лангс (П. кельгозе Ёндолавась, кона сяс и шавозе Алдунять). Мифнень эса П. няфневи то од мазы цёракс, то, меколанкт, равжа ломанькс, конань сельмонза палыхть тол лаца. Мифологическяй азондоматнень эса корхтави П. и Мастор лангонь мокшень стирть Васальгять (эрзянь стирть Сыржать) рьвяямаснон колга. Мифнень коряс, рьвяяма-максома илать пингста П. кштись шаванятнень, куцюфнень ланга, пяк юватькшнесь. Мзярда сась пинге сявомс од рьвянять, П. ювадсь пяк вииста, кода атям, сельмостонза ляцсь ёндол, конань эзда крьвязсь кудсь. П. рьванц мархта тусь менельти. Тя пингста сявомок лувондсазь, што П. атямбачк кшти шаванятнень ланга, кода эсь рьвяяма-максома иласонза. Атямъёткть мордватне-терюхаттне лисендельхть ульцяв, кеподелезь вяри кядьснон и ювадельхть: "П., стастоня, стастоня, тон тяни минь". Повериять коряс, атямбачк П. арни менельга кафта или колма толонь алашаса (шарыенза – ёндолхт); кержи кядьсонза П. атям, види кяденц эзда тушендоль пизем.

Фольклоронь материалхнень эса няфневи, што П. рьвац сашендсь куду (Мастор лангти) инжикс тядянц-алянц пяли. Сон валгондсь кшнинь цинзер лангса. Верондасть: шабатне, конат шачсть шкайхнень и мокшэрзятнень стирьснон эзда, куломозост ульсть мокшэрзятнень лангса Оцюнякс, а куломда меле куцельхть меки менельти эсь шачфтыснонди-касфтыснонди. Мокшэрзянь мифологиянь исследовательть П.И. Мельников-Печерскяень арьсеманц коряс, мокшэрзятнень оцязорснон Пургазть (XIII в.) лувондсазь П. цёракс.

Христианскяй верать примамда меле П. лувондсазь Илья Пророкть лаца (Илья Пророксь – христианскяй атямонь и пиземонь ваны-максы). Тя арьсемань ширесь кемокстась велень озондомаса-озксса: Эльгонь шиня (Илья пророкть) и мзярда пяк ламос ашель пизем мокшэрзятне якасть лисьмапряти (кой-коса ляй трвати) и эняльдельхть П. и Илья Пророкти, штоба синь максольхть пизем, паксятнень афолезень шава цярахманць. Иланди-озксонди П. лемс печкольхть сараст.

П. пяк оцю виец: сон шавсы и плхтасы Идемевть, э., Шяйтанть, м. (ванк: Шяйтан), великаттнень, чудовищатнень. Арьсесть, што коське кизось, цярахманца шавф сёрось и ламоц аф цебярьсь – тя П. кяжец. Штоба сонь аф кяжияфтомс, атямбачк мокшэрзятне афольхть покоде, ярхца, пяк вииста афольхть корхта, афольхть юваде (ювадьсак П.). Пелельхть якамс кяпе, руцяфтома (П. маштоль шавомс); мзярда путольхть куд, афольхть сявонде ёндолонь шавф шуфта (аф ули кудса паваз). Кда тя кардаматнень ломаттне афолезь кулхцонда, П. ульсь мялец шавомс жувата, ломань Пурьгине кевса, э., Атям кевса м. Штоба ванфтомс эсь пряснон П. эзда, атямбачк сёлгондолезь пянакудонь трубать, ярхцамбяльть.

Васенце атямста (рана тунда) мокшэрзятне ульцяв чукаделезь щамснон, штоба кизоньберьф афольхть уле шичафт; повозост каяльхть кельме ведь – аф пелемс атямда. Арьсесть, што атямонь шавф ломаттне повольхть райти (П. ётафтолезень сембе грехнень), сяс кой-коста пяк сире ломаттне лисендельхть ульцяв, штоба куломс П. эзда и повомс цебярь вастс тона эряфса.

Тя пингс атямть коряс ванцазь: кда васенце тундань атямсь лямбе или шинь стяма ширеста торай – цебярь ули погодась кизоньберьф; пяк рана торай атямсь – рана кизось сай; поздна сёксенда – кувака ули сёксесь; кда пяк ламос торай атямсь – цярахман ули; пиземда меле атям – лямботи. Онцтот кульсак атямть – эрзятне арьсельхть, што тя шинь эрямаса атямсь – аф цебярь эрямати. Атямть лятфнелезь сюдомста (штоба атямась шаволензе). Атямъёнгсь лувондови П. кикс (Атямонь ки).

Лит.: Йаков. О мордвах, находящихся в Нижегородской губернии. СПб., 1848; Мельников П.И. (Андрей Печерский) Очерки мордвы. Саранск, 1981; Маскаев А.И. Мордовская народная сказка. Саранск, 1947.
