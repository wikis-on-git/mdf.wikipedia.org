АЗОНДОМА, м., ЁВТНЕМА,  э. – фольклоронь жанра, коза сувафтфт легендатне, преданиятне, быличкатне, мифологиянь кодамовок азондомат. Синь ётксост легендатне Мирть-Масторть, васенце ломанть тиеманц и шкайхнень сотксснон колга. Кой-кона азондоматне сявфт руснень эзда, Библияста. Пингь ётамста кой-кона шкайхне вановихть мокшэрзяннекс и шуроста полафтовихть синь лемсна.

Азондоматнень (преданиятнень) эса улихть фантастическяй мотифт, синь геройсна маштыхть тиема сянь, мезе аф тиеви ломанти. Мзярда азондыхть тяфтама сюжетт, синь няфневихть видекс, аф ёфксокс. Инь сире азондоматне – тя преданиятне пяк оцю, сери ломаттнень (великаттнень) колга, конат ульсть Масторть лангса васенце эряйкс.

Азондоматне няфнесазь, кода арьсесть ломаттне инголи Масторть шачеманц колга, коста лиссть ломаттне, кодамот синь ульсть. Оцю ломаттне (великаттне) няфневихть пяк символичнайста: синь сяшкат, што эряй ломанць, кона сокай мода, няеви вакссост унжанякс.

Улихть сире мифологиянь азондомат мокшэрзятнень Оцюняснон – вятиснон, кепотьксонди, Тюштянь и мокшень оцязоравать Наровчаткать колга. Мзярда синь тюрихть ногайхнень каршес, теест лездыхть вярдень шкайхне: Шкайсь (ванк: Шкай), Нишкепазсь (ванк: Нишкепаз).

Азондоматнень (быличкатнень) эса улихть сюжетт, конат няфнесазь ломаттнень васедемаснон лия аф масторонь эряй существатнень мархта. Тяса няеви соткссь кода сире (языческяй), стане и христианскяй верондоматнень мархта (мекольцетне састь XVII-XIX векста). Тяфтама верондама сотксне тисть мифологиянь сюжеттненди кафта ширень обраст. Азондомань (быличкань) геройкс ульсть и мифологиянь обрасне: Вирявась (ванк: Вирява), Ведявась (ванк: Ведява), Куйгорож (ванк: Куйгорож). Азондомать юроц – ломантть васедемац тона шинь эряйхнень мархта.

Лит.: Маскаев А.И. Мордовская народная сказка. Саранск, 1947; УПТМН. Т. 10. Легенды, предания, былички. Саранск, 1983.
