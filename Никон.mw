'''Никон''' (Светскяй лемоц — Никита Минов; 1605 кизонь майсь, Нижегородскяй уездонь Вельдеманово велесь — 27.8.1681), Россиянь 17 веконь религиозно-политическяй деятель, рузонь церькавонь патриарх, церькавонь реформатор, просветитель. Мордвин. Шачсь кстиндаф крестьянонь семьяса. 1617 — 1623 кизотнень — Макарьев - Желтоводскяй монастырень послушник. 1625 кизоста — священник Колычева велеса, Москуса. Колмицьке шабанзон куломда меле нарафтсь пря монахокс Акта морять ваксса Анзерскяй скитса (1635). Мзярошка киза ськамонза ётафтсь башка цёнгаса. 1643 кизоста — Кожеозерскай монастырень игумен. 1646 кизоня путф Новоспасскяй монастырень архимандритокс, ся монастырсель Романофнень родовой калмосема вастсна. Пингонь ётазь Никон ульсь ни советникокс оцязорти Алексей Михайловиченди. Никон азсь мяль ётафтомс церькавонь эряфса оцю полафткст, синь вожавафтольхть рузонь и православнай лия церькафнень фкя кядялу пуроптомаснонды; сон тяфта жа азсь мяль сёрмадомс церковнай книгатнень греконнетнень коряс; Никононь пингста сувафтфоль колма сурса озондомась, церькав потмоса морафтомась и лия койхне. 1648 кизоста — Новгородонь митрополит, 1652 кизоста Никон ушедозень церькавонь реформатнень. 1656 кизоня мярьгсь Рязанскяй архиепископти Михаилонди кстиндамс мокшэрзятнень. Но сяда меле, кода Михаил шавфоль, тя тевсь мзярс катфоль. Никононь пингста церькавсь аердсь государствать эзда, арась омбоце властекс. «Кормчай книгати» (1653) ингольдень валса азсь мяль, бта патриархонь властсь оцязороннеда оцю. Тя ашезь ту баярхнень, церькавонь иерархнень мяльс. 1658 кизонь 10 июльста Никон аердсь тефнень эзда и тусь Новоиерусапимскяй Воскресенскяй монастыри, кярьмодсь литературнай тевти. 1666 кизонь 12 декабрьста церькавонь соборсь, косольхть Антиохийскяй и Александрийскяй патриархне, валхтозе Никононь патриархонь санцта. 1667 кизоста сявомок кирдевсь Феропонтонь монастырьса, 1671 кизоста сявомок — мельганза ванць охрана. Сонь муворгофнезь, што анокпазе Разинскяй восстаниять, но муворшиса Никон ашезь виденця. 1676 кизоста сявомок Кирилло-Белозёрскяй монастырьсоль (тяни Вологодскяй областсь). Куломдонза инголе нолдафоль воляс. Калмаф Воскресенскяй монастырьса. Никононь капмамда меле вселенскяй патриархне лувозь, што судендафоль сон абон, и мрдафтозь патриархонь санонц. Никон тонафнезень патриархонь и монастырень архифнень, документтнень, летописнень, ётафнезень рузонь кяльс византийскяй и польско-литовскяй хроникатнень. Сонь мярьгоманц коряс омба масторста ускфтольхть 500 сочинения (Гомер, Гесиод, Эсхил, Плутарх, Демосфен и лиятне). Никононь вятеманц ала панчфтольхть Хутынскяй и Иверскяй типографиятне. Тяса печатлакшневсть церькавонь книгатне и кучсевсть сембе странава. Москуса Никононь маласотольхть ся пингонь инь ёню ломаттне (Епифаний Славинецкий, Арсений Грек, Симеон Полоцкий и лиятне). 1656 кизоня панжезе Греко-латинскяй школать. Тя школась лувондови Россияса систематическяй образованиянь ушетксокс. Никон содаф кода оратор и писатель. Содафт тяфтама сонь произведениянза: «Азкс Иверскяй шкаень ликть колга», «Онежский крестнай монастырть тиеманц колга», «Духовнай и мирской тонафтомат», «Верать марс пуроптоманц колга канонць» и лият.

==== Кяльвалсь ====
Энциклопедия «Мордвась» Саранск, 2006 к. 448 л.
