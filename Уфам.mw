[[Няйф:10020.jpg|thumb|right|250px|Уфам (фам)]]

Рузкс тяфтама инструментсь ули кода лемдемс волынкакс. Уфапне аф фкя лацотольхть. Синь явондовсть сянь коряс, мезьста тифт. Ульсть уфапт, конат тифтольхть вазнянь кедьста. Уфамти тонгондовсть колма почкт. Фкя тяфтама почксь тиендевсь пяшень или келувонь шуфтста, сонь ульсь «кяльняц». Тя почкста мольсь ''алуце'' ''вайгяльсь'', ''бурдонць'', омбоце и колмоце почкне тиендевсть сендиста, синь ульсть кафтонь варянясна и нюдиень кодяма «кяльнясна». Фкя почкть эзда мольсь ''вярдень вайгяль'', омбоцеть эзда – ''алудонь вайгяль''. Кой-коста почкнень тарксезь вазнянь кедень уфамста и морасть мархтонза [[нюди]] лаца.

Уфамса морамась нюдиень морамать коряс лияль. Тяса кулевсь нинге фкя алу моли вайгяль, аф полафни бурдон. Музыкально-стилевой ширде ня инструменттнень морамасна ламода фкя лацонне.

Ульсть лия уфаптка. Ня морамкатне тиендевсть букань, траксонь или тувонь уфамста. Кой-коста тяфтама морамканди сявондезь озксонди печкови букать уфамонц. Тяфтама уфамть сяда келиста уфсезь, и аньцек тяда меле тонгондозь варяня мархта почкнень, меле морайсь кафта кядьса люпшнезе уфамть, панезе эздонза кожфть, а почконятне морасть. Тяфтама уфамса морайда кафтоль: фкясь морась, а омбоцесь уфсесь уфамть эса.

Кунардонь пингса уфамса морсесть пяк сидеста, тяфтама народнай музыкальнай инструментсь пяк содафоль, тонатфоль. Уфамса морсесть Роштувонь кудонь праздникть пингста, рьвяяма иласта, календарнай праздникнень пингста. Уфамса морсесть башка, а тяфта жа ансамбляса лия инструмент мархта – нюдихнень, вяшкоматнень и лия инструменттнень мархта.

Уфамса морамать вельде панцезь кальдяв вийхнень, сяс тя инструментса морсесть магическяй ритуалхнень пингста. Уфамса морайсь панцезень рьвянять маласта кальдяв вийхнень, сельлмодематнень и стак тов. Тяка пингть, народть кунардонь арьсеманц коряс, уфамонь вайгяльсь петнезе вярдень шкайнятнень, кудонь ванфтыхнень мяльснон. Вов месс уфамса морсесть озкснень пингстовок.

==== Кяльвалсь ====
Энциклопедия «Мордвась» Саранск, 2006 к. 648 л.
