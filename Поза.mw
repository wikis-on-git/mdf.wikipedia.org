 Кунардонь симомбялькс мокшэрзятненди кода и сокси–витци лия нароттненди ульсь ''позась''. Поза пицесть озксонди, оцю иланди, праздниконди. 

Мокшетнень ульсь тяфтама койсна — авань поза. Тя илась ётафневсь Очижида меле фкя недялянь ётазь. 30 кудста аватне пуромкшнесть фкя оцю кудс, каннесть мархтост алхт, пачат, почфт и марса пицесть авань поза. Фкя-фкянь каванямста, арьсекшнесть велеряйснонды пара сёронь шачема, мекпяли ся кудста, коса пидефоль авань позась, кукшеннять каннезь ся куду, коса тяфтама ила ётафтови сай кизоть. 

Цебярь позать пидемац тевсь аф тёждяль. Васень пингть сонь пицезь розень почфста, а меле ламбама якстеряпсста. Розень почфста позать тиемста аноклакшнесть солод, сон тиендевсь касфтф зёрнаста. Тя розть яжафнезь кядьгевса или томбсезь шоварняса. Солодть шоворькшнезь розь почф мархта, кайсесть ёткозонза ведь и путнезь цюгунца пянакудс 2 — 3 шинди. Паряф солодть меле кайсезь оцю, кели парьс, спускс. Кайсесть парьти юфт, шорсезь паряф солодть мархта и тага путнезь пянакуду. Омбоцеда парямда меле, меки кайсезь парьняв и пяшкотькшнезь парьнять лакай ведьса. Нолдаф суслать кельмофнезь, а меле шапафнезь.


==== Кяльвалсь ====
Энциклопедия «Мордвась» Саранск, 2006 к. 274-275 лл.
