АНГЕ ПАТЯЙ, м., э. – нижегородскяй мордватнень-эрзятнень шкайхнень тядясна, кельгомать, семьять, шачфты аватнень и од шачихнень ванфтысна-лездысна. Ковылкинскяй районца Мордовияса мокшетне мяляфтсазь сонь кода шумбрашинь, шачемань-касомань ванфты Шкайава. Нижегородскяй эрзятнень мифснон коряс А.П. шачсь алста, конань тапазе Чипазсь пильгса, мзярда сон сргозсь ваймамда меле (тиезе Масторть). Арьсесть, што А.П. шачфтозень сембе шкайхнень. А.П. ульсь Чипазть рьвац, сон най одоль, мазыель, сембе Мирса-Масторса кирделезе эрямать; лувондозь стирькс, кона ванфтолезень стирьхнень и синь стирьшиснон. А.П. шачфтсь Чипазть пяльде кафкса шабат (ниле шкайхть и ниле шкайават), но илядсь стирькс. Нижегородскяй эрзятнень мифснон коряс, А.П. эряй вяре менельса и модать лангса. Коволхнень фтала сонь кудоц, кона пяшксе шачи-касы видьмода, жуватань (кудонь, масторонь) ваймода. Тяда башка тоса ульсть и ломанень ваймот, конат нинге исть шача. Тя кудстонза сон кайси Масторть лангс эряма, кона моли расаса, пиземса, ловса, зарницаса. Мекольцесь лувондовсь инь кельгома и цебярь (пяк лама шачфты) А.П. унококс.

Мзярда А.П. валголь Масторть лангс, од А.П. араль сире и кеме, вии бабакс: сонь пильгалонза ваяль модась, кевть лангс илядоль пильгокиц. Кой-коста А.П. валгондоль Масторть лангс оцю нармонь лаца золотань пулоса; золотань нярьстонза пяярельхть паксятнень и лугатнень ланга сёрот. А.П. кой-коста араль акша гулюнякс и вярде ёряль мешненди панчфт, штоба синь кочкальхть медь; кши паморькст – сарасненди. Мзярда А.П. варжалезень Масторть лангста видефнень, ломаттне няелезь аньцек сонь цильфонц.

Масторса шачихнень-касыхнень эзда А.П. пяк кельголезе суроть и иляназть, сяс мес синь максольхть оцю шачема (сура и канцёр). Тяфта жа кельголезе шурьхкять и чеснокть, конатнень путнелезь ёмла шабатнень тодуснон алу, шаромок синь шурьхкя лопаса. А.П. лувондоволь кштирьдихненди лездыкс и сонць кштирдель. Сонь ульсь сиянь лапац и золотань кштрялксоц, конань мархта кштирдель иляназ сюре эсь шкай шабанзонды панаронди. Кода арьсесть нижегородскяй эрзятне, цебярь сёксень шиня лиенди сиянь шуваня унжань котфсь – А.П. кштиртьф сюрец.

Масторть лангс А.П. кучсесыне эсь лездыензон, конат сявольхть мархтост жуватань, нармонень, ломанень ваймот. Синь мархтост А.П., аф няевомок, тожа ульсь шачема ёткть. Тяда башка А.П. сидеста сашендоль шабатненди онцтост.

А.П. кельголезе и саразть. Мифнень коряс, мзярда тиевсь Мирсь-Масторсь, А.П. мярьгсь сембе жувататненди и аватненди, штоба синь эрь шиня кандольхть (шачфтольхть) вайме (плод). Сембе атказасть, сяс мес тя стака. Аньцек саразсь ашезь мярьге каршек и сон макссь вал тиемс А.П. мярьгоманц (сяс саразсь арась кельговикс А.П.). Раштаманкса А.П. кельгсыне и тувотнень, учатнень, и сяс сонь лемозонза озксста печкольхть сараст, пидельхть алхт (кизонда печкольхть акша уча, тялонда – тува). Акша учатнень эзда А.П. тарксель понат, архтолезень менелень лазурьса, мазы шиса, тюжя ковса, сандалнай заряса и тяда меле сон сёрмадоль (тиель) шкайхненди сёрмат (алда панарти и лафтубрятненди). Атямъёнгсь – тя Нишкепазть панаронц (ванк: Нишкепаз) ала пец, конань сёрмадозе А.П.

Курокста касоманкса келусь лувондови А.П. кельгома шуфтокс. Сяс келуфтома афольхть тиенде фкявок ила-озкс А.П. лемс. Тялонда илань тиемста путолезь тевс лопафтф пси ведьса келунь тяльмотнень. Кой-кона ведуттне лихтелезь ломанть эзда сярядемань сафть келунь тяльмоса или келунь илиняса. А.П. лездоль содай ломаттненди, иденьбабатненди (кой-кона велеса А.П. мярьгольхть "Иденьбабань шкай" – ваны, лезды).

Арьсесть, што Мирсь-Масторсь кунара ни каладоль, кда А.П. афолезе кирне даволть, ёндолть, атямть. Пизем ёткть А.П. кудстонза пргаль лофца, конань путьконянза прашендольхть тракснень лангс и ня путьконятне лездольхть лофцуямс.

А.П. лемс тиендельхть кафта озкст-илат: Килей озкс (озондома А.П., кона ванолезе келуть). Тя озксть ётафтолезь шуваланяста рузонь илань "Семик" шиня. Васенда стирьхне тиендельхть озкс велеса, сяльде – ляйть ваксса, тяда меле – удаватне; омбоце озкссь – тялонь, Роштувада инголе (калядат), конань ётафтолезь васенда шабатне (синь кельголезень А.П.), сяльде – рьвакс максф аватне и иденьбабатне. Тяда башка А.П. озондольхть и лия илатнень эса: эрзянь Тейтерь (стирень) озксста, кона ётафневоль пяденцяста, рузонь "Семик" илань омбоце шистонза; Бабань озксста (Удавань) – Тройцяда меле шуваланяста; озксста (кудонь озондома А.П. и сонь цёранцты – Нишкепазти), кона ётафтоволь Роштуваста. Тя озксти тернелезь сембе шкайхнень. Роштувань омбоце шиня ётафтольхть Велень озкс, конань тиелезь рьвакс туф аватне и иденьбабатне; Од кизода инголе – шабань озкс, кона тиеволь А.П. лемс. Од кизонь шиня ётафтольхть кудонь озондома-ила А.П., коса теенза эняльдсть кучемс юрти-семьяти пара, жуватань раштама.

Лит.: Paasonen H. Mythologisches, etymologisches // Memoires de la Societe Finno-Оugrienne. XXXV. Helsinki, 1914; Мельников П.И. (Андрей Печерский) Очерки мордвы. Саранск, 1981.
