'''Кузьма Алексеев''' ( 1764 к. октябрсь, Нижегородскяй уездонь Оцю Сеськина велесь — кулома пингоц аф содаф, Иркутскяй губ.), терюшевскяй мордвать 1804 — 1810 кизонь социально-религиознай движениянц вятиец. 1802 кизоти самс крестьяниноль. 1804 кизонь Терюшевскяй восстаниять тапамда меле арась проповедникокс. Корхнесь ломаттненди, што христианствась юмай - арай, вяри кеподи мокшэрзятнень сире пингонь верац. Рузонь священникне и полицейскяй агенттне пачфнесть вяри, кле, Кузьма Алексеев кошярясыне ломаттнень озонкшнемс аф шинь стяма шири, а шинь мадома шири, кле, воляшись сай тоста. Пророкть валонзон коряс, мзярда мордвать молитванза  пачкодихть Шкайти, торазевихть кемгафтува атяпт, и менельста модать лангс валги Давид и лама ангелда; синь кармайхть ётафтома суд, тяда меле модать лангса илядыхть аныдек сят, кит ванфтыхть мокшэрзянь верать эса, эряйхть мордовскяй законть коряс, корхтайхть мордовскяй кяльса, якайхть мордовскяй щамса. «Мордвать лангса кивок аф кармай азорондама, помещикненди кивок аф кармай пандома оброк. Мокшэрзятне арайхть васенце ломанькс, лия плямань козятневок щайхть мордовскяй щапт и арайхть мордвакс». Сонцень Кузьма Алексеевонь валонзон коряс, ня мяльхнень тейнза пачфнезень Мельседейсь. Пророксь семботь тянь пачфнезе ломаттненди марстонь озкснень пингста. Проповедензон инкса Кузьма Алексеевонь аф весть наказакшнезь администрациясь, Терюшевань имениянь азорхне. 1809 кизонь 12 сентябрянь озкста меле, коза пуромкшнесь пцтай 4 тёжятть од кстиндаф эрзя, Кузьма Алексеев сисем мала ломанензон мархта арестовандафоль. Сонь лангозонза пачфтсь П.С. Трубецкой князть ломанец. Нижегородскяй губернаторть Руновскяень мярьгоманц коряс тевсь максфоль суду. Содась тянь сембонь колга внутренняй тевонь министрське Куракин, сон пачфнесь кулят оцязортивок. Судсь лувозе Кузьма Алексеевонь муворукс, сон, кле, арьсесь эсь козяшинц кол- га. Пророкть пиксозь плёткаса и прважазь Сибири. М.И. Зевакин историкть койса, приговорть кемокстазе сонць оцязорсь Александр I. (В. К. Абрамов. Пингть пильгокиванза.)

==== Кяльвалсь ====
Энциклопедия «Мордвась» Саранск, 2006 к. 450 л.
