АВИН ОЗКС, м., э – сире озкс, ила, кона ётафневоль эрзятнень ёткса эрь кизоти кафксть эрь семьяса или сембе родса-плямаса сёронь, суронь тялямада инголе и тяда меле. Мокшетне тиенделезь тя озксть кизоти весть: Очижинь недяляста или васенце недляшиня Очижида меле. Илати авинца печкольхть якстерь тюсса атёкш, конань прянц и веронц нолдалезь авинть потмоса бохарямти. Обедста тинге лангс путольхть шра, лихтельхть поза, пидеф атёкш (кой-кона велеса пиделезь толга мархта), кодама повсь цебярь ярхцамбяль. Ярхцамда инголе лувольхть пазмора (молитва), коса азольхть оцю сюкпря Авинавати сянкса, што сон ванфтозе цярахманда, толда, аф цебярьда кшить, суроть; лац ётафтф сёронь тяляманкса. Тяда меле сембе озальхть илань шрать ваксс ярхцама.

Лит.: Орлов Н.П. Этнографические сведения о мордве Красно-слободского и Наровчатского уездов // Пенз. губерн. вед. 1876.
