Мокшэрзянь крестьяттне тиендсть оцю и ёмла венчт, суднат. Мокша, Сура, Вад ляйхнень видеса ульсть суднань тиендема вастт.

Сянь эзда, кона вастса синь тиендевсть, тяфтаптольхть баркатнень лемсновок: Мокшан, Суряк, Пурдошанка. Тяфтама уендемкат тиендевсть аф аньцек Мордовияса, содаф, што Мокшатт тиендсть Казаньца, Чебоксарса, Нижняй Новгородса, Москуса. Уендемкатнь тиендезь сёксеста сявомок шадоть самс. Кочксесть алгак васта, караф, куване улель кода тотмадемс тунда оцю уендемкать ведти. Оцю венчень ведти нолдама пингть ванондома пуромкшнесь марнек велесь. Суднань уендемкань тиемс ся ширеса вирьда ламоль. Тевти кярьмотькшнесть артелень артель. Синь фкя пингть ушеткшнесть мзярошка суднань тиендема. Тяфтама артельхнень эса покодсь 20 - 30 ломань.

Ня артельхнень эса плотниктольхть, шочконь пилендайхть, лия мастярхт.

Эряви лятфтамс вов мезень колга. XIX векть 60-це кизонзон самс ульсть лошматть - тя сят, кит мишендсть вирь кораблянь тиемс. Мокшеть и Сурать малава аноклакшневсть лама калгода шуфтта - тумода, сиректа, ушторда, а тявта жа мачианди моли пичеда.

Ульсть мастярхт, конат тиендсть эрь кодама эскт, скобат, кшнинь цинзерхт, якорьхть. Мушкть и смолать аноклакшнезь инголькиге.

Судовой промыслати пяк тонатфтольхть Темниковскяй уездонь Пурдошка велень крестьяттне. Синь тиендсть оцю и ёмла уендемкат. Средняйкс лувондовсть ся уендемкатне, конань кувалмосноль 13 сель и 3 аршитт (28,08 м), а келесна 7 аршитт (5,04 м). Борттнень сересна "аршин и четверть" (1,08 м). Но Пурдошкань мастярхне тиендсть оцю суднатка, мянь 64 метрань кувалмоса. Тяштькссне пачфнихть, тяфтама 2 оцю суднань тиемс нолдафоль 300 оцю "приборнай" эске, 1000 "полуприборнай" эске и 2000 оцю скоба. Уендемкатнень тиендезь кузста, атцезь керса. Струкнень эса ульсть кувака богорхт, 3-4 сюроса якорьхть. Документтне пачфнихть, Мокшеса уенди суднатнень ульсть кой-коста паруссновок. Паруснень сташендозь левожень котфста.

Пурдошкаса тиендсть мокшатт, ёмла мокшатт, а тяфта жа пурдошанкат. Мокшанць, кепотьксонди, сатомшка оцю: 32,5 сель кувалмоц и 18,5 аршин келец. Пурдошкань мастярхне тиендсть сьама структ, конаса усксесть живой калхт. Тяфтама уендемкатне аф фкатольхть, ульсть сяда оцюфт, сяда ёмлат. 
Тяфтама суднатнень башка ширесна вов кодамоль: кучка вастсеа перяфоль, коза нолявсь ведь, и ся ведьса усксезь калхнень.

Севф "Мордвась" книгаста 240-241 лопастонза Саранск мордовскяй книжнай издательствась 2006 к
